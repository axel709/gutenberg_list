The Project Gutenberg eBook of Annali d'Italia, vol. 5
    
This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at www.gutenberg.org. If you are not located in the United States,
you will have to check the laws of the country where you are located
before using this eBook.

Title: Annali d'Italia, vol. 5

Author: Lodovico Antonio Muratori

Release date: June 19, 2016 [eBook #52377]
                Most recently updated: October 23, 2024

Language: Italian

Credits: Produced by Carlo Traverso, Barbara Magni and the Online
        Distributed Proofreading Team at http://www.pgdp.net (This
        file was produced from images generously made available
        by The Internet Archive)


*** START OF THE PROJECT GUTENBERG EBOOK ANNALI D'ITALIA, VOL. 5 ***

ANNALI D'ITALIA 5


                            ANNALI D'ITALIA

                     DAL PRINCIPIO DELL'ERA VOLGARE
                           SINO ALL'ANNO 1750


                              _COMPILATI_

                         DA L. ANTONIO MURATORI

                   E CONTINUATI SINO A' GIORNI NOSTRI


                        _Quinta Edizione Veneta_

                             VOLUME QUINTO


                                VENEZIA
                 DAL PREMIATO STAB. DI G. ANTONELLI ED.
                                  1846




ANNALI D'ITALIA

DAL PRINCIPIO DELL'ERA VOLGARE FINO ALL'ANNO 1500




    Anno di CRISTO MCCLIX. Indizione II.

    ALESSANDRO IV papa 5.
    Imperio vacante.


Se nel precedente anno s'affollarono le calamità sopra l'Italia, il
presente abbondò di consolazioni. Non era uomo _Eccelino_ da sofferir
compagni nel dominio di Brescia[1]. Per isbrigarsi dunque da Buoso
da Doara, che col _marchese Oberto_ Pelavicino comandava alla metà di
quella città, siccome ancora a Cremona, propose d'inviarlo per podestà
a Verona. Buoso, persona accorta, che prevedeva i pericoli imminenti
a chi si metteva in mano d'un tiranno sì sanguinario, ricusò con
bella maniera, e poi stette ben in guardia per non essere colto. Non
finì poi la faccenda, che il marchese Oberto e Buoso dovettero cedere
ad Eccelino la signoria intera di Brescia, e ritirarsi a Cremona.
Ma rimasero ben inaspriti per questo tradimento; e perciò Oberto
segretamente si collegò con _Azzo VII_ marchese d'Este, co' Ferraresi,
Padovani e Mantovani; e Buoso anche esso trasse nella stessa lega
Martino della Torre col popolo signoreggiante in Milano, mercè di una
concordia stabilita fra loro per conto di Crema. Ma neppure stette in
ozio Eccelino. Fece anch'egli una segreta lega coi nobili di Milano.
Non abbiamo storico alcuno milanese che ci abbia ben dicifrato lo stato
allora di quella città. Il solo fra Galvano dalla Fiamma, dell'ordine
de' Predicatori[2], scrive che sul fine di marzo nacque dissensione
fra lo stesso popolo dominante in Milano. Volle l'una delle parti per
suo capo Martino dalla Torre, l'altra Azzolino Marcellino. Prevalse
il Torriano colla morte dell'altro. Allora i nobili, paventando la
forza di questo capo e del popolo, elessero per loro capo Guglielmo
da Soresina, e si fecero forti. Affin di quetare sì fiere turbolenze,
si trasferì a Milano Filippo arcivescovo di Ravenna legato pel papa,
che mandò ai confini i due suddetti capi. Il che vien anche asserito
dall'autore degli Annali Milanesi[3], senza por mente che tuttavia
Filippo legato era detenuto prigione in Brescia da Eccelino, e che
per conseguente all'anno precedente, prima della prigionia di lui,
dovrebbe appartener questo fatto. Avendo Martino rotti i confini, se ne
tornò a Milano, e fece stare colla testa bassa la nobiltà. Il perchè
Guglielmo da Soresina ed altri nobili, andati a Verona, promisero ad
Eccelino di dargli in mano la città di Milano. L'autore degli Annali
suddetti di Milano ci vorrebbe far credere che Leone arcivescovo colla
fazion de' nobili fosse cacciato fuori di Milano, e ch'egli stesso
ricorresse ad Eccelino, con offerirgli il dominio di Milano: il che non
sembra verisimile. A mio credere, parte dei nobili restata in Milano,
e non già tutti, se l'intese con Eccelino. Lo stesso pare che si possa
ricavare da Rolandino e dal Monaco Padovano[4], e chiaramente lo dice
Guglielmo Ventura[5]. Comunque sia, sappiamo di certo che Eccelino,
siccome vedremo, si mosse alla volta di Milano, lusingandosi già
d'avere in pugno quella nobilissima città. Ma si vuol prima avvertire
che nell'aprile del presente anno[6] i Padovani s'impadronirono
di Lonigo e di Custoza, togliendole ai Vicentini. Arrivati anche
alla grossa ed abbondante terra di Tiene, le diedero il sacco ed il
fuoco. Poscia nel mese di maggio presero la terra di Freola, e, ben
fortificatala, vi lasciarono un sufficiente presidio. Ad Eccelino,
tuttavia dimorante in Brescia, fu portata questa nuova, ed essa fu la
fortuna di molti poveri Veronesi accusati di tradimento; imperciocchè
avendo egli spedita una brigata di Tedeschi a Verona per condurre que'
miseri a Brescia, udito il fatto di Freola, montò in sì gran collera,
che fatti fermar per istrada i Tedeschi, in persona, correndo il mese
di giugno, mosse l'armata, e, portatosi colà, ripigliò quella terra;
e tutto quel popolo che umilmente e tosto se gli arrendè, fece legare,
grandi e piccoli. Molti d'essi levò dal mondo, nè lasciò andarne alcuno
senza segno della sua barbarie, con aver[7] fatto cavar gli occhi, o
tagliare il naso o un piede ad alcuni, e castrare i restanti. Fu questo
l'ultimo spettacolo della crudeltà di quel mostro.

Tornato a Brescia il tiranno, attese ad accrescere l'armata sua,
con assoldar nuova gente, e raunar tutti gli amici, per passare alla
sospirata conquista di Milano. Ad assicurarsi bene della felicità di
così bella impresa altro non ci mancava che sapere il giorno favorevole
in cui si dovea muovere l'armata sua; e questo dipendeva dal saper
leggere nel libro delle stelle. Teneva egli a tal fine molti strologhi
in sua corte, che gli rivelarono il punto preciso; se con certezza, si
vedrà fra poco. Racconta il Monaco Padovano[8] che nella di lui corte
onorati si vedeano Salione canonico di Padova, Riprandino Veronese,
Guido Bonato da Forlì, e Paolo Saraceno colla barba lunga, che pareva
un altro Balamo: tutti strologhi a lui cari. Sul fine dunque di
agosto[9], fingendo di voler far l'assedio degli Orci, s'inviò colà con
tutto l'esercito e con un magnifico treno, seco conducendo tutta ancora
la milizia di Brescia. Diede il guasto ai contorni: nel qual tempo
anche il marchese Oberto Pelavicino con Buoso da Doara e coll'armata
de' Cremonesi andò ad accamparsi a Soncino in faccia agli Orci col
fiume Oglio interposto, per vegliare agli andamenti di quel serpente.
Mossesi ancora a tali avvisi Azzo marchese d'Este colla milizia
ferrarese, ed unitosi co' Mantovani, andò a postarsi a Marcheria
sullo Oglio, per essere a tiro di darsi mano coi Cremonesi, secondo
i bisogni. Nello stesso tempo Martino dalla Torre con un potente
esercito di Milanesi uscì in campagna, e venne fino a Pioltello, ossia
a Cassano presso all'Adda, mostrandosi pronto in aiuto de' Cremonesi,
qualora fosse occorso. Eccelino intanto, rimandata a casa la fanteria
bresciana, e ritenuti solo i cavalieri, una notte all'improvviso valicò
il fiume Oglio a Palazzuolo; e continuato il viaggio fino all'Adda,
per un guado, fatto prima riconoscere, passò anche l'altro fiume nel
dì 17 di settembre, e s'avviò speditamente verso Milano. Da quattro o
cinque mila cavalli menava egli con seco. V'ha ancora chi dice più.
Era spedita quella illustre città, se a tempo non giugneva al campo
milanese l'avviso de' fiumi valicati da Eccelino. Allora Martino dalla
Torre, che ben intese dove mirava l'astuto tiranno, precipitosamente
fece marciar l'esercito, ed ebbe la fortuna di entrare in Milano prima
che vi si avvicinasse il nemico, e di rompere con ciò tutti i di lui
disegni. A questo avviso Eccelino diede nelle smanie, nè ad altro pensò
che ad impossessarsi della nobil terra di Monza, oppure a tornarsene
a Brescia. Virilmente si accinsero alla difesa i cittadini di Monza,
in guisa che, svanito ancor questo colpo, Eccelino passò a Trezzo,
al cui castello fece dare un furioso assalto, ma con trovarvi dentro
chi non avea men cuore de' suoi. Dati dunque alle fiamme i borghi di
quella terra, si ridusse a Vimercato, dove lasciò prendere posa alla
sua gente. Mostrava egli al di fuori sprezzo de' suoi avversarii, ma
internamente era combattuto da molesti pensieri per vedersi in mezzo a
paese nemico, e coi possenti Milanesi alle spalle, e con fiumi grossi
da valicare. E più poi si conturbò, allorchè gli venne nuova che il
marchese d'Este co' Ferraresi, Cremonesi e Mantovani s'era inoltrato
fino all'Adda, per contrastargli il passo, ed avea anche preso il
ponte di Cassano, alla cui guardia egli avea dianzi lasciate alcune
delle sue squadre. Allora furibondo con tutti i suoi prese il cammino
alla volta di Cassano, perchè, se vogliam credere a ciò che taluno
racconta[10], un diavolo gli avea predetto, che morrebbe ad Assano.
Interpretò Eccelino questa parola per Bassano, terra sua e de' suoi
maggiori; ma si raccapricciò poi all'udire Cassano. Sarà stata questa
un'immaginazione del volgo. Ora con tal vigore spinse egli la sua
gente contro i difensori del ponte, che quasi quasi pareano inclinati a
cedere; ma eccoti una saetta che va a ferire Eccelino nel piè sinistro,
e se gli conficca nell'osso.

Per tal accidente corse lo spavento in tutte le di lui brigate; ma
egli, mostrando intrepidezza, si fece portar di nuovo a Vimercato,
dove, aperta la piaga, e cavatane la freccia, i chirurghi il curarono.
Salì egli animosamente a cavallo nel dì seguente, ed informato di
un guado nell'Adda, con ardire si mise a passarlo, e gli venne fatto
di condurre di là tutti i suoi squadroni. Ma intanto ecco comparire
Azzo marchese d'Este coi Ferraresi e Mantovani, ed Oberto Pelavicino
marchese e Buoso da Doara coi Cremonesi, e circondare il nemico
esercito. I primi a dare di sproni a' cavalli per salvarsi furono i
Bresciani. Il che veduto da Eccelino, col resto della gente sua, ma
di passo e senza mostrare paura, s'inviò per cercare ricovero sul
territorio di Bergamo. Non glielo permisero i collegati, i quali,
avventatisi addosso alle di lui brigate, immantinente le sbandarono,
con farne assaissimi prigioni. Il più illustre ed importante fra
questi fu lo stesso Eccelino, al quale, dappoichè restò preso, un
indiscreto soldato diede due o tre ferite in capo, per vendetta
di un suo fratello, a cui il tiranno avea fatto tagliare una
gamba. Il Malvezzi[11] scrive che tali ferite gli furono date da
Mazzoldo de' Lavelonghi nobile bresciano, prima ch'ei fosse preso.
Il felicissimo giorno, in cui questa insigne vittoria avvenne, fu
il 27 di settembre[12], festa de' santi Cosma e Damiano. A folla
correva la gente per mirar preso un uomo sì diffamato per la sua
indicibil crudeltà, come si farebbe ad un orribilissimo mostro ucciso,
caricandolo ognuno d'improperii, e i più vogliosi di finirlo. Ma
il marchese e Buoso da Doara non permisero che alcuno gli facesse
oltraggio; anzi, condottolo a Soncino, quivi il fecero curare con
carità dai migliori medici. Tali nondimeno erano le sue ferite, che
da lì ad undici giorni in età di circa settant'anni se ne morì tal
quale era vissuto, senza segno di penitenza, e senza mai chiedere i
sacramenti della Chiesa. Come scomunicato fu seppellito fuor di luogo
sacro in un'arca sotto il portico del palazzo di Soncino. Oltre a
quello che diffusamente della crudeltà inudita e degli altri esecrandi
costumi di Eccelino, scrissero Rolandino e il Monaco Padovano, è da
vedere Guglielmo Ventura, che nella Cronica d'Asti[13] fa un'esatta
dipintura di quel poco di bene e di quell'infinito male che si
trovava in questo sì spietato tiranno. Avvertì egli che quanti ciechi,
storpi ed altri segnati dalla mano di Dio, o degli uomini, andavano
limosinando per l'Italia, tutti diceano d'essere stati conci così da
Eccelino: del che egli si vendicò. L'autore eziandio della Cronica di
Piacenza[14] parla delle buone e ree qualità di Eccelino. Pur troppo è
vero che a niuno dei tiranni è mancato qualche lodatore.

Non si può già esprimere il giubilo e la festa che per tutta la
Lombardia si fece all'udire tolto dal mondo l'assassino di tanti
popoli, il cui nome era troppo in orrore, e facea tremare anche
i lontani. D'altro non si parlava allora che di questo felice
avvenimento. Certificati della sua morte i Padovani corsero a Vicenza
per liberar quella città dal presidio postovi dal tiranno[15]. Non
potendola avere, ne bruciarono i borghi, e se ne tornarono a casa.
Da lì a tre dì fuggiti i soldati di Eccelino, i Vicentini si misero
sotto la protezione de' Padovani, i quali poscia a poco a poco se ne
fecero assoluti padroni. Parimente si sottomise la terra di Bassano
a Padova, con che crebbe di molto la potenza di questa città. A
cagion di tali vicende in Trivigi non si credette più sicuro Alberico
da Romano fratello dello stesso Eccelino, perchè ben consapevole
dell'odio immenso de' Trivisani e dei circonvicini popoli, ch'egli
s'era comperato colla sua crudel tirannia, non inferiore a quella del
fratello. Però quel popolo, assistito dalla forza della repubblica
veneta, fatta sollevazione, si rimise in libertà, e prese per suo
podestà Marco Badoero nobile veneziano[16]. Altrettanto fece la città
di Feltre. Finalmente la città di Verona ricuperò anch'essa la libertà;
richiamò Lodovico conte di San Bonifazio e gli altri fuorusciti,
ed elesse per suo podestà Mastino dalla Scala, la cui casa, dopo
qualche tempo, giunse alla signoria di quella città. La sola città di
Brescia si trovò ostinata in non voler quella pace che l'altre città
aveano abbracciata. Vi signoreggiava allora la fazion ghibellina, e
per quanto di forza e di preghiere adoperassero i fuorusciti guelfi,
sostenuti dalle città aderenti alla Chiesa, non poterono mai ottenere
di ripatriare. S'interpose fra le parti discordi l'astuto marchese
Pelavicino[17], e girò l'affare in maniera che, introdottosi in
Brescia, si fece eleggere signore di quella città dal popolo, lasciando
così delusi i fuorusciti, de' quali poi si dichiarò nemico. Avendo
egli trovato quivi tuttavia carcerato _Filippo arcivescovo_ di Ravenna,
legato del papa, benchè pregato con efficaci lettere da esso pontefice,
non si seppe indurre a rilasciarlo. Volle Dio che, ciò non ostante,
il buon prelato riacquistasse la libertà. Aiutato da chi gli volea
bene, una notte si calò egli felicemente con una fune dal palazzo, in
cui era custodito; ed uscito con segretezza fuori della città, dove
trovò preparato un cavallo, senza punto fermarsi, arrivò all'amica
città di Mantova. Teneva in questi tempi il marchese Oberto suddetto
corrispondenza col _re Manfredi_, e ne ricavava dei buoni aiuti di
borsa per sostenere il partito dei Ghibellini in Lombardia. Degli
amici ne avea in abbondanza per le città di questa provincia, perchè
considerato come capo d'essa fazione dopo la morte di Eccelino.

Nella lega ch'esso marchese Oberto avea fatta nel dì 11 di giugno
dell'anno presente in Brescello con Azzo marchese d'Este e d'Ancona,
con Lodovico da San Bonifazio, appellato conte di Verona, e coi comuni
di Mantova, Ferrara e Padova, la quale distesamente vien rapportato
da Antonio Campi storico cremonese[18], si legge: _Quod domini marchio
estensis, et comes Veronae, et, communia Mantuae, Ferrariae et Paduae,
habeant semper, teneant et foveant excellentissimum dominum Manfredun
regem Siciliae in amicum, et dent operam, quod dictus dominus rex ad
concordiam reducatur cum Ecclesia_. Per questo accordo fu il marchese
Oberto assoluto da non so qual religioso dalla scomunica; ma, siccome
osserva il Rinaldi[19], papa _Alessandro IV_ dichiarò nulla tale
assoluzione, nè volle ammettere Oberto e la lega suddetta, s'egli non
rinunziava all'amicizia e lega del re Manfredi. Prima che terminasse
il presente anno, Martino dalla Torre, capo de' popolari dominanti in
Milano[20], all'avviso che dopo la morte di Eccelino i nobili milanesi
fuorusciti s'erano rifuggiti in Lodi, accolti quivi dalla possente
famiglia da Sommariva, coll'esercito andò sotto quella città, nè
solamente costrinse a partirne i nobili, ma ancora divenne egli padrone
di quella città. Ciò non ostante, in considerando l'odio, l'invidia e
la forza de' nobili milanesi nemici suoi, e temendo d'essere un dì o
l'altro abbattuto, prese la risoluzione di gittarsi anche egli nelle
braccia del marchese Oberto Pelavicino, figurandosi di poter continuare
la sua autorità sotto l'ombra di lui. Operò dunque che il popolo
milanese prendesse per signore esso marchese solamente per cinque anni
col salario annuo di quattromila lire. Si trasferì pertanto Oberto a
Milano con secento cavalli ed altra soldatesca, parte cremonese e parte
tedesca, e, ricevuto con grande onore dai Milanesi, diede principio
al suo governo, e dipoi vi lasciò per governatore Arrigo marchese di
Scipione suo nipote. Ed ecco che quando si credea a terra la fazion
ghibellina per la morte di Eccelino, risorger essa vigorosa più che
mai. Aggiungono gli storici milanesi, che Oberto coll'andare del tempo
non corrispose alle speranze de' Torriani, studiandosi di abbassarli,
ma non gli venne già fatto; e noi vedremo tuttavia signoreggiare
in Milano la famiglia dalla Torre. Sollevaronsi in quest'anno[21]
gl'instabili Romani contra del loro senatore, cioè contra di Castellano
d'Andalò, zio del defunto Brancaleone, verisimilmente per maneggio
del papa, che nol potea sofferire; e, creati due senatori, andarono
ad assediarlo in una delle fortezze di Roma, dove egli s'era ritirato.
Bravamente si difese Castellano, confidato sempre di non averne male,
dacchè in Bologna erano ben guardati gli ostaggi a lui pure dati dai
Romani. Nella giunta alle storie di Matteo Paris si legge, che nel
presente anno papa Alessandro IV scomunicò il re Manfredi. Lo stesso
abbiamo dalla Cronica di Fra Pipino[22], e vien anche confermato dagli
storici napoletani. Abbiamo dal Guichenon[23], che _Tommaso conte_ di
Savoia, e già di Fiandra, principe rinomato per molte sue azioni, mancò
di vita nel dì primo di febbraio di questo anno: il che viene eziandio
asserito dagli Annali di Genova[24]. Da questo principe discende la
real casa di Savoia, oggidì regnante in Sardegna, Savoia, Piemonte,
Monferrato e in altre città. Perchè gli Astigiani non s'inducevano
a rilasciare i di lui figliuoli, dati loro in ostaggio, venne in
quest'anno a Genova il _cardinale Ottobuono_ del Fiesco, zio materno
d'essi principi, per passare ad Asti, e trattare della lor libertà.
_Pro liberatione nepotum ejus, filiorum quondam domini Thomae comitis
Sabaudiae._ Sono parole del Continuatore di Caffaro. Che esito avesse
il suo negoziato non apparisce. Fu bensì del tumulto in Genova al
ritorno di questo cardinale, perchè si temeva che egli facesse maneggio
per far deporre Guglielmo Boccanegra, il quale nell'anno 1257 era stato
creato capitano del popolo di Genova contro la fazion de' nobili. Ma
si quetò il rumore. Cominciò nell'anno presente _Carlo conte _d'Angiò
e di Provenza a mettere il piede nel Piemonte, dove si sottoposero
alla di lui signoria la città d'Alba e le terre di Cunio, Monte Vico,
Piano e Cherasco. E gli Aretini[25] una notte sorpresero la città di
Cortona, che era fortissima; ne disfecero le mura e le fortezze, e la
suggettarono al loro dominio, non senza grave sdegno e doglianza de'
Fiorentini.

NOTE:

[1] Roland., lib. 11, cap. 12.

[2] Gualvan. Flamma, Manipul. Flor., cap. 293.

[3] Annales Mediol., tom. 16 Rer. Ital.

[4] Monachus Patavinus, in Chron., tom. 8 Rer. Italic.

[5] Ventura, Chron. Astens., cap. 2, tom. 11 Rer. Ital.

[6] Roland., lib. 11, cap. 16.

[7] Paris de Cereta, Chron. Veronens., tom. 8 Rer. Ital.

[8] Monach. Patavinus, in Chron.

[9] Roland., lib. 12, cap. 2.

[10] Annal. Mediolan.

[11] Malvecius, Chron. Brixian., tom. 14 Rer. Ital.

[12] Monachus Patavinus. Gualvaneus Flamma.

[13] Ventura, Chron. Astens., cap. 2, tom. 2 Rer. Ital.

[14] Chron. Placent., tom. 16 Rer. Ital.

[15] Roland., lib. 12, cap. 10.

[16] Monach. Patavinus.

[17] Malvecius, Chron. Brixian.

[18] Antonio Campi, Istoria di Cremona.

[19] Raynald., in Annal. Eccl.

[20] Chronic. Placentin. Annales Mediol. Gualvan. Flamma.

[21] Matth. Paris, Hist. Angl.

[22] Pipinus, Chron., tom. 9 Rer. Ital.

[23] Guichenon, Hist. de la Maison de Savoye, tom. I.




    Anno di CRISTO MCCLX. Indizione III.

    ALESSANDRO IV papa 6.
    Imperio vacante.


Andavano alla peggio gli affari dell'imperio de' Latini in Levante[26].
Però _Baldovino imperadore_, e il despota della Morea vennero in
persona in Italia a chiedere soccorsi ad esso Manfredi e al papa.
Avrebbe desiderato il pontefice di prestar loro aiuto; ma le forze
mancavano. Il solo Manfredi sarebbe stato valevole colle sue forze a
quell'impresa, se non si fosse scusato col non essere in grazia della
Sede apostolica, e colla necessità di dovere star in buona guardia
contro gli attentati della corte di Roma, la quale facea continui
maneggi per torgli il regno e darlo ad altro principe. Voglioso il
despota di levare di mezzo gli intoppi, andossene nel gennaio di questo
anno a trovare il pontefice, e trattò seco di pace. Condiscendeva
il non superbo papa Alessandro IV a riconoscere Manfredi per re e
a concedergli l'investitura, a condizione ch'egli restituisse gli
Stati e i beni tolti ai fuorusciti, e scacciasse dal regno tutti i
Saraceni, siccome nemici della religione, e gente che niun rispetto
portava alle chiese, e faceva mille mali in tempo di guerra. Al primo
punto consentiva Manfredi; al secondo non seppe accomodarsi. Non si
fidava egli dei nazionali suoi sudditi cristiani, ben sapendo che non
mancavano maniere alla corte di Roma di guadagnarli, e conoscendo
assai l'istabilità de' suoi baroni. La speranza di mantenersi era
da lui posta nelle numerose brigate de' Saraceni di Nocera, che
Roma non avrebbe mai potuto guadagnare. Il perchè sospettando che
la corte pontificia, qualora egli si fosse spogliato del braccio di
quegl'infedeli, più facilmente l'avrebbe potuto opprimere, rigettò
la proposizione, e piuttosto pensò a tirarne degli altri, non so se
dalla Sicilia, o pure dall'Africa, giacchè non ignorava i trattati
che si andavano facendo per muovere contro di lui l'armi di qualche
potente principe cristiano. Infatti ne fece venir moltissime bande,
che approdarono a Taranto e ad Otranto nel mese di maggio. Poscia
nel seguente luglio li mandò addosso alla Campania romana, ed egli
stesso (seguita a dire lo Spinelli) _andò in Romagnia, e tutta la
voltò sossopra_. Col nome di _Romagnia_ altro non si dee intendere,
se non la Romania greca, dove per difesa del despota suo suocero,
Niceforo Gregora[27] confessa che il re Manfredi spedì le sue truppe.
Nulla poi parlando Saba Malaspina, storico pontificio di questi tempi,
d'invasione fatta da Manfredi negli Stati della Campania, suddita della
Chiesa, questa si può sospettare insussistente, oppur cosa di poco
momento. In questi tempi il partito ghibellino della Lombardia, Toscana
e marca d'Ancona, fatto ricorso al patrocinio di Manfredi, trovò
buona accoglienza nella sua corte. Poche erano le città, i cui popoli
non fossero guasti dalle pazze parzialità, e però divisi fra loro.
Insigne ed ostinata era questa divisione nella marca suddetta[28]; ed
avendo i Ghibellini implorata l'assistenza di Manfredi, egli spedì
colà Percivalle da Oria suo parente con della cavalleria, il quale
trovò resistente a' suoi comandamenti la città di Camerino. L'ebbe
finalmente a patti; ma quel popolo da lì a poco per paura di lui
se ne fuggì, lasciandola abbandonata. Ancor qui la storia è molto
digiuna. Ma non così quella di Toscana. Perchè i ghibellini fuorusciti
di Firenze s'erano ritirati a Siena, città della stessa fazione, i
Fiorentini le mossero guerra[29]. Non aveano i Sanesi forze da potere
resistere alla potenza di Firenze; per questo i fuorusciti, seguendo
il consiglio di Farinata degli Uberti, lor capo ed uomo accortissimo,
spedirono ambasciatori al re Manfredi per impetrar soccorso. Con gran
fatica ne ottennero cento uomini d'armi tedeschi. Trovandosi poi essi
fuorusciti a Siena, in tempo che i Fiorentini erano venuti a oste
contra quella città, un dì avendo ben imboracchiata questa squadra
d'ausiliari, consigliatamente la spinsero addosso al campo nemico, ad
oggetto di maggiormente impegnare Manfredi alla lor difesa. Un fiero
squarcio nelle masnade fiorentine fecero i Tedeschi caldi del vino; ma
infine restarono tutti morti; e l'insegna di Manfredi, strascinata pel
campo, fu poi trionfalmente recata in Firenze. Rimandarono i Sanesi
e i fuorusciti i loro ambasciatori a Manfredi con venti mila fiorini
d'oro; e raccontate le immense prodezze di quei pochi Tedeschi, e lo
strapazzo fatto dai Fiorentini alla di lui bandiera, l'indussero a
spedire in Toscana Giordano da Anglone, conte di San Severino, con
ottocento cavalli. Con questo rinforzo, e coll'aiuto dei Pisani e
degli altri ghibellini di Firenze, ebbero i Sanesi un corpo di mille
ottocento cavalieri, la maggior parte tedeschi, e sparsero voce di
voler assediare Montalcino.

Per mezzo di due frati minori ingannati fece nello stesso tempo lo
scaltro Farinata segretamente intendere ai rettori di Firenze, che
quei di Siena darebbono loro una porta della città, purchè loro
facessero un regalo di diecimila fiorini, e venissero con grande
esercito a prenderne il possesso, sotto la finta di andare a fornir
Montalcino. Caddero nella ragna i Fiorentini. Richiesero la loro
amistà, ed avuta gente da Bologna, Lucca, Pistoia, Samminiato, San
Geminiano, Volterra, Perugia ed Orvieto, misero insieme un'armata
di più di trenta mila persone, e v'ha chi la fa ascendere sino a
quaranta mila[30]. Col carroccio e con fasto grande, come se andasse
ad un trionfo infallibile, si mosse l'oste fiorentina; ed arrivata che
fu a Montaperti nel dì 4 di settembre, in vece di veder comparir le
chiavi di Siena, eccoli uscirle addosso colla cavalleria tedesca tutto
il popolo di Siena in armi ed attaccar battaglia. Non s'aspettavano
i Fiorentini un incontro sì fatto; pure, ordinate le schiere, si
accinsero al combattimento; ma perchè molti traditori, ch'erano nel
campo loro, passarono in quel de' Sanesi, atterrita la cavalleria
fiorentina, si levò tosto di mezzo colla fuga, lasciando la misera
fanteria alla discrezion de' nemici. La mortalità di questi si fa
ascendere da Ricordano a due mila e cinquecento; da altri a quattro
mila. De' rimasti prigioni Ricordano parla solamente di mille e
cinquecento di quelli del popolo, e de' migliori di Firenze e di Lucca;
il che non può stare. Saba Malaspina[31] ne fa presi fin quindici mila;
e questo par troppo. Eccede poi ogni credenza il dirsi negli Annali di
Pisa[32] che dieci mila furono gli estinti e ventimila i prigionieri.
Quel che è certo, la sconfitta fu grandissima e delle più memorande di
questi tempi; e tale si compruova dagli effetti: il che suol essere il
più veridico segno delle grandi o picciole sconfitte. Sì sbigottita,
sì infievolita restò per questo colpo la città di Firenze, che le
nobili famiglie guelfe, per non soggiacere agl'insulti de' vincitori
Ghibellini, senza pensar punto alla difesa, come avrebbono potuto fare,
sloggiarono e andarono a piantar casa in Lucca. Fecero il simile i
Guelfi di Prato, di Pistoia, di Volterra, di San Gemignano e d'altre
terre e castella di Toscana coll'abbandonar le loro patrie, le quali
si cominciarono da lì innanzi a reggere a parte ghibellina. Nel dì 17
di settembre entrò il conte Giordano colle sue brigate, e cogli usciti
Fiorentini nella città di Firenze; ed appresso, avendo dovuto tornare
in Puglia, lasciò per vicario in Toscana Guido Novello de' conti Guidi.
Tennesi in Empoli un parlamento dai Sanesi, Pisani, Aretini, e dagli
altri caporali ghibellini, dove uscì fuori la matta proposizione di
distruggere affatto Firenze, come principal nido della parte guelfa.
Guai se non v'era Farinata degli Uberti, che caldamente si opponesse
a sì cruda voglia; quella bella città era sull'orlo della totale sua
rovina. Insomma gran cambiamento di cose avvenne in quest'anno in
Toscana, perchè, a riserva di Lucca, tutta quella provincia trasse
a parte ghibellina. Erasi, come dicemmo, ritirato Alberico da Romano
con tutta la sua famiglia nel castello di San Zenone sui confini del
Trivisano, fabbricato con tal cura, che per fortezza inespugnabile
era tenuto da tutti[33]. Ma i Trivisani, ricordevoli delle tante
ingiurie ricevute da questo tiranno, e ansiosi di sradicar dal mondo la
terribile e micidial razza de' signori da Romano, uscirono in campagna
sul principio di giugno, e, ricevuti soccorsi da Venezia, Padova,
Vicenza e da altri luoghi, strinsero d'assedio il suddetto castello,
e cominciarono a tempestarlo colle petriere e con tutte le macchine
e ordigni di guerra, che si usavano in questi tempi[34]. Tuttociò a
nulla avrebbe servito, se non si fosse adoperata un'altra più possente
macchina, cioè l'oro, con cui Mesa da Porcilia, ingegnere, oppur
comandante della cinta inferiore d'esso castello si lasciò guadagnare.
Sovvertì costui alquanti Tedeschi del presidio, i quali nel dì 25
d'agosto in un assalto fingendo di difendere, aiutarono gli assedianti
ad impadronirsi di quelle fortificazioni. Disperato Alberico si rifugiò
colla moglie e co' suoi figliuoli nella torre superiore; ed affinchè
si salvassero i suoi uomini, giacchè sapea che la festa era fatta per
lui, diede loro licenza di rendersi a buoni patti. Nel dì 26 del mese
suddetto fu consegnato Alberico con sua moglie Margherita, e quattro
suoi figliuoli maschi e due figliuole, in mano de' vincitori che ne
fecero gran tripudio. Marco Badoero podestà di Trivigi tanto tempo lor
concedette, quanto occorreva per confessarsi. Poscia sugli occhi del
padre furono senza misericordia alcuna tagliati a pezzi gli innocenti
fanciulli colla lor giovane madre; e finalmente colla morte di Alberico
si diede fine a quella orrida tragedia. Obbliarono in tal congiuntura
quei popoli le leggi dell'umanità; ma sì fiero era l'odio contro il
tiranno, sì grande la paura, che, lasciando in vita alcun rampollo di
così potente e crudel famiglia, a cui non mancavano parenti ed amici,
potesse un dì risorgere in danno loro, che ad occhi chiusi la vollero
sterminata dal mondo.

Celebre ancora fu l'anno presente per una pia novità, che ebbe
principio in Perugia, chi disse da un fanciullo, chi da un romito, il
quale asserì d'averne avuta la rivelazione da Dio[35]. Predicò questi
al popolo la penitenza, con rappresentar imminente un gravissimo
flagello del cielo, se non si pentivano e non faceano pace fra
loro. Quindi uomini e donne di ogni età istituirono processioni con
disciplinarsi, ed invocare il patrocinio della Vergine madre di Dio.
Da Perugia passò a Spoleti questa popolar divozione, accompagnata
da una compunzione mirabile, e di là venne in Romagna. L'un popolo
processionalmente, talora fino al numero di dieci e venti mila persone,
si portava alla vicina città, e quivi nella cattedrale si disciplinava
a sangue, gridando misericordia a Dio e pace fra la gente. Commosso il
popolo di quest'altra città; andava poscia all'altra, di maniera che
non passò il verno che si dilatò una tal novità anche oltramonti, e
giunse in Provenza e Germania, e fino in Polonia. Nel dì 10 d'ottobre
gl'Imolesi la portarono a Bologna[36], e venti mila Bolognesi vennero
successivamente a Modena[37], altrettanti Modenesi andarono a Reggio e
Parma, e così di mano in mano gli altri portarono il rito sino a Genova
e per tutto il Piemonte. Ma Oberto Pelavicino marchese e i Torriani non
permisero che questa gente entrasse nei territorii di Cremona, Milano,
Brescia e Novara; e il re Manfredi anch'egli ne vietò l'ingresso
nella marca d'Ancona e nella Puglia, paventando essi qualche frode
politica sotto l'ombra della divozione: del che fa gran doglianza il
Monaco Padovano[38]. Gli effetti prodotti da questa pia commozion de'
popoli furono innumerabili paci fatte fra i cittadini discordi, colla
restituzion della patria ai fuorusciti; e le confessioni e comunioni,
che erano assai trascurate in così barbari tempi; e le conversioni, non
so se durevoli, delle meretrici, degli usurai, e di altri malviventi
e ribaldi; e l'istituzione delle confraternite sacre in Italia, che,
a mio credere[39], ebbero allora principio sotto nome di compagnia
dei Divoti o dei Battuti, con altri beni concernenti il miglioramento
delle pietà e dei costumi, troppo allora disordinati nelle città
italiane. Ma perciocchè tal divozione nacque e si diffuse senza
l'approvazione del sommo pontefice, nè mancavano in essa disordini per
la confusion degli uomini colle donne[40], per gli alimenti di tanti
pellegrini, o per la mischianza ancora di alcuni errori, venne essa
meno in poco tempo, e fu anche riprovata da molti. Perchè i Bolognesi
non voleano rendere gli ostaggi de' Romani, se prima non era messo in
libertà Castellano d'Andalò lor cittadino, senatore di Roma[41] papa
_Alessandro IV_ sottopose in quest'anno all'interdetto la lor città,
per cui si partirono molti cherici, e li privò eziandio dello Studio.
S'accrebbero per questo le dissensioni civili in quella città fra non
poche famiglie nobili, e ne seguirono combattimenti ed ammazzamenti.
Tali discordie non dimeno non impedirono che, essendo venuti all'armi
i Guelfi e Ghibellini di Forlì, non accorresse colà l'esercito dei
Bolognesi, con far prigioni e condurre a Bologna assaissimi della
fazion ghibellina. La Cronica Bolognese ha che, in occasione della
divozion de' Battuti, ossia de' Flagellanti, giunta a Roma, quel popolo
rilasciò tutti i prigioni, e fra gli altri la famiglia del suddetto
Castellano; e ch'egli medesimo ebbe la sorte di potersene fuggire. Ma,
o forse tal fuga accadde nell'anno seguente, oppure non per questo i
Bolognesi s'indussero a licenziar gli ostaggi, volendo prima che fosse
rifatto il danno e rimediato all'affronto. Circa questi tempi, per
opera di un giovane tedesco, Monte di Trapani in Sicilia si ribellò al
re _Manfredi_[42]; e, portatosi a quella volta Federigo, ossia Festo
Maletta vicario del re, vi fu proditoriamente ucciso dal medesimo
Tedesco. Ma accorsovi il marchese Federigo Lancia, capitan generale
della Sicilia, obbligò quel popolo alla resa. Durava tuttavia lo sdegno
del marchese Oberto Pelavicino contra de' Piacentini, dappoichè era
stato scacciato dalla signoria di quella città. Fu rimessa la decisione
di tal controversia[43] in Buoso da Doara e in Martino dalla Torre,
i quali proferirono un assai ragionevole laudo. Ma i cittadini di
Piacenza nol vollero accettare. Irritato per questo il marchese Oberto,
formato un esercito di Cremonesi, Milanesi, Bresciani, Astigiani,
Cremaschi e Comaschi, ostilmente entrò nel distretto di Piacenza, ed,
impadronitisi del castello di Ponte Nura, con farvi prigioni ducento
settanta uomini, dopo averlo ben guernito e fortificato, se ne tornò a
Cremona. Tolto fu loro anche Noceto dai fuorusciti; ed avendo spedito
colà alcune squadre d'armati per ricuperarlo, furono queste sconfitte,
e bruciati poi e presi altri luoghi nel distretto di Piacenza. Per le
quali disavventure si trattò di nuovo di pace, e tornarono i Landi e
Pelavicini fuorusciti in quella città.

NOTE:

[24] Caffari, Annal. Genuens., lib. 6, tom. 6 Rer. Italic.

[25] Ricordano Malaspina, cap. 160.

[26] Matteo Spinelli, Diario, tom. 8 Rer. Ital.

[27] Niceph. Gregora, Histor.

[28] Sabas Malaspina, lib. 2, cap. 2.

[29] Ricordano Malaspina.

[30] Chron. Sanense, tom. 15 Rer. Ital.

[31] Sabas Malaspina, lib. 2, cap. 4.

[32] Annal. Pisani, tom. 6 Rer. Ital.

[33] Roland., lib. 2, cap. 13.

[34] Chron. Parmense, tom. 9 Rer. Ital.

[35] Caffari, Annal. Genuens., lib. 6, tom. 6 Rer. Ital. Henric. Stero,
Annal. Augustan.

[36] Annales Veteres Mutinens., tom. 11 Rer. Italic.

[37] Chron. Bononiense, tom. 18 Rer. Ital.

[38] Monach. Patavinus, in Chron., tom. 8 Rer. Ital.

[39] Antiq. Ital., Dissert. LXXV.

[40] Longin., Hist. Polon., lib. 7.

[41] Chron. Bononiens., tom. 18 Rer. Ital.




    Anno di CRISTO MCCLXI. Indizione IV.

    URBANO IV papa 1.
    Imperio vacante.


Dimorava tuttavia in Viterbo papa _Alessandro IV_, quando Iddio il
chiamò a miglior vita nel dì 25 di maggio dell'anno presente[44], per
premiare la sua placida pietà e rara umiltà, per le quali virtù egli si
astenne sempre dall'imbrogliare il mondo con guerre: sebbene riportò
per questo il titolo di semplice e di troppo buono da chi o non assai
conosce lo spirito della Chiesa, od è pieno solamente dello spirito
del mondo. Raunaronsi i cardinali per l'elezione del successore.
Erano solamente otto, e neppur queste otto teste seppero per più
di tre mesi accordarsi ad elegger alcun di loro: tanto avea saputo
penetrare in quel piccolo drappello la discordia e l'invidia. Per
accidente capitò alla sacra corte _Jacopo patriarca_ di Gerusalemme,
nato bensì in Troia di Francia, di padre plebeo[45], ma di elevato
ingegno, di molta prudenza, di gran sapere e d'altre belle doti ornato,
per le quali era già salito in alto, e meritò ancora di giugnere al
non più oltre. Giacchè apparenza non si vedeva che i cardinali dal
lor grembo cavassero un nuovo papa, s'avvisarono essi di sollevare
alla cattedra di san Pietro il suddetto patriarca. Nel dì dunque 29
d'agosto l'elessero, ed egli assunse il nome di _Urbano IV_. Siccome
uomo di petto e di massime diverse dal suo predecessore, non tardò a
far conoscere il suo sdegno contra di Manfredi, occupatore del regno di
Sicilia, e a preparare i mezzi per abbatterlo. Il Rinaldi, seguitando
il Summonte autore moderno, e gli slogati racconti di Matteo Spinelli,
crede[46] che in quest'anno _Roberto conte_ di Fiandra venisse in
Italia con buon esercito, e spedito dal pontefice minacciasse d'entrare
in Puglia, a cui si opponesse colle sue forze Manfredi. Se questo
accadesse veramente nell'anno presente, io non ardirei di asserirlo.
Abbiamo bensì di certo che, trovando esso papa Urbano sì sminuito il
collegio dei cardinali, nel dicembre di quest'anno fece una promozione
al cardinalato di nove personaggi, insigni non meno per la bontà
della vita che per la letteratura. Quanto a _Manfredi_, circa questi
tempi egli cominciò un trattato d'alleanza con _Jacopo re_ d'Aragona,
esibendo al di lui figliuolo _Pietro_ per moglie _Costanza_, a lui
nata da _Beatrice_ figliuola di _Amedeo conte_ di Savoia, e sua prima
moglie. Gli offeriva anche dote grossa. Il non aver Manfredi figliuoli
maschi fece in fine credere assai vantaggioso questo partito agli
Aragonesi. E quantunque il papa facesse di grandi maneggi per disturbar
tali nozze, pure si conclusero, e Costanza nobilmente accompagnata
passò a Barcellona nell'anno seguente. Uno strano accidente occorse
pure circa questi tempi in Sicilia. All'osservare alcuni che un certo
pitocco, per nome Giovanni da Cocchiera, ossia da Calcara, uomo assai
attampato[47], rassomigliava forte nelle fattezze al defunto imperador
_Federigo II_, cominciò una voce, che s'andò sempre più ingrossando,
che Federigo era vivo. Negava il pezzente d'essere tale; ma non
mancarono persone che per loro fini particolari l'indussero in fine
a spacciarsi per desso: cosa che cagionò dei gravi tumulti per tutta
l'isola. Si ritirò costui nella città di Agosta, e quivi cominciò
a trattarsi da principe, e a sostener bene il suo personaggio nella
commedia con folla di gente bassa che gli prestava fede. Ma Riccardo
conte di Marsico prese così ben le sue misure, che trucidati alcuni
dei suoi partigiani, e sbandati gli altri, diede all'impostore quel
guiderdone che conveniva al suo merito. Si trasferì poscia in Sicilia
il re Manfredi, per quetare i moti di quei popoli, e specialmente di
chi mirava di mal occhio la casa di Suevia. Tenne un general parlamento
in Palermo, ricevette de' considerabili donativi, ne fece egli degli
altri secondo il suo costume, e con ciò risorse dappertutto la pace.

Passò quest'anno per Milano il _cardinale Ottaviano_ degli Ubaldini,
che veniva di Francia[48]. Ne partì mal soddisfatto de' Torriani,
e seco condusse alla corte pontificia _Ottone_ della nobil casa de'
Visconti di Milano, che era allora solamente canonico nella terra di
Desio; Ottone, dissi, che vedremo in breve arcivescovo di Milano.
Giunto in Bologna esso cardinale[49], per commissione avutane dal
papa, trattò della liberazion degli ostaggi romani; ed ottenutala,
levò l'interdetto alla città, e restituì tutti i privilegii a quei
cittadini. Fecero in quest'anno lega i nobili usciti di Milano col
comune di Bergamo; nè solamente furono ammessi in quella città, ma
insieme con essi, passato il fiume Adda, presero ed incendiarono
Licurti castello de' Milanesi. Allora il popolo di Milano tutto in
armi uscì in campagna, pieno di mal talento contra de' Bergamaschi, i
quali, senza voler aspettare la lor visita, spedirono tosto per aver
pace. L'ottennero, ma a condizione di rifar tutti i danni al popolo
di Licurti, e di licenziare i nobili milanesi: il che ebbe effetto. Si
ridussero molti di que' nobili a Brianza, ed occuparono il castello di
Tabiago; ma corso colà Martino dalla Torre con buono sforzo di gente,
obbligò i difensori alla resa, e tutti li condusse incatenati nelle
carceri di Milano. In quest'anno Giacomazzo dei Trotti e parecchi
altri, già stati della fazione di Salinguerra, fecero in Ferrara[50]
una congiura contra di _Azzo VII marchese_ d'Este loro signore.
Scoperta la trama, e presi, lasciarono il capo sopra il patibolo.
Nella Cronica di Bologna ciò viene riferito all'anno seguente. Nella
città d'Asti ebbe principio una fiera nimicizia tra i Solari e i
Gruttuarii[51], due principali famiglie d'essa città, per cui seguirono
molti omicidii, ed altri gravi sconcerti, che durarono anni parecchi.
Essendosi il popolo di Piacenza[52] di già accordato col _marchese
Oberto_ Pelavicino, in quest'anno gli diede la signoria della città
per quattro anni avvenire, ed egli ne venne a prendere il possesso
con grandioso accompagnamento, e poi se ne tornò a Cremona. Visconte
Pelavicino suo nipote, lasciato da lui suo vicario in Piacenza, da lì
a non molto ito con ischiere armate a Tortona, indusse quel popolo a
mettersi nella stessa maniera sotto la signoria del marchese Oberto
suo zio. Tolta fu in quest'anno ai Latini la città di Costantinopoli
dai Greci[53]. Vi entrò _Michele Paleologo_, il quale s'era fatto
proclamare imperador d'Oriente. _Baldovino imperadore_ latino sulle
navi de' Veneziani fuggito, si ritirò a Negroponte. Nè si dee tacere
una vergognosa azione dei Genovesi d'allora[54]. L'implacabile odio
che essi aveano conceputo contra dei Veneziani per la rotta lor data
ad Accon, congiunto coll'avidità del guadagno, li spinse a far lega
con esso Paleologo, il qual diede loro in premio la città di Smirna
con varie esenzioni e privilegii[55]. Un forte aiuto per questo di
galee, navi e gente contribuirono essi Genovesi al Greco per debellare
i Latini. Furono perciò scomunicati da papa Urbano; ma essi più
che mai continuarono a far quanto di male poterono ai Veneziani. In
Toscana[56] il conte Guido Novello, vicario del re Manfredi, nel mese
di settembre coi ghibellini toscani fece oste contra di Lucca, rifugio
de' Guelfi sbanditi. Tolse a quel comune Castelfranco, Santa Maria a
Monte e Calvoli; ma non potè aver per assedio Fucecchio. Non veggendo
i suddetti fuorusciti fiorentini rimedio alcuno alle loro calamità,
si avvisarono di spedire in Germania a chiamar _Corradino_, figliuolo
del già re Corrado, acciocchè venisse in Italia, per opporlo al re
Manfredi; ma non vi acconsentì la regina sua madre, tra per l'età
troppo giovanile del figliuolo, e per la conoscenza della difficoltà
dell'impresa. Benchè Dio avesse liberata la marca di Trivigi ossia di
Verona, dalle barbariche mani della casa da Romano, pure i Veronesi[57]
seguitavano la lor persecuzione contra di Lodovico conte di San
Bonifazio. Ora questi nell'anno presente con altri fuorusciti di
Verona, e il marchese Azzo Estense coi Ferraresi ostilmente si mossero,
ed arrivarono fin cinque miglia presso a Verona, con credenza di poter
entrare in quella città, dove probabilmente aveano delle intelligenze.
Andò loro fallito il colpo. Nel tornarsene indietro s'impadronirono
di Cologna, Sabbione, Legnago e Porto. Queste ultime due terre da lì
a nove mesi tornarono sotto la signoria di Verona. Fu istituito in
quest'anno in Bologna[58] l'ordine militare della B. Vergine Maria da
Loteringo di Andalò e Gruamonte de' Caccianemici nobili bolognesi,
da Schianca de' Liazari e Bernardino da Sesso, nobili reggiani,
e da Rinieri degli Adelardi, nobile modenese, co' quali s'unirono
molti altri nobili di esse città. Furono appellati dal popolo frati
gaudenti, ossia godenti, perchè teneano le lor mogli e possedevano i
lor beni senza fatica o pericolo alcuno, dandosi bel tempo, con godere
intanto varii privilegii, diversamente da quel che praticavano i tre
insigni ordini militari, istituiti in Terra santa. Col tempo venne
meno quest'ordine, ma servì d'esempio ad istituirne degli altri, che
tuttavia fioriscono ai nostri giorni.

NOTE:

[42] Sabas Malaspina, lib. 2, cap. 5.

[43] Chron. Placent., tom. 16 Rer. Ital.

[44] Henric. Stero. Theodoric. Vallicolor., in Vita Urbani IV, P. I,
tom. 3 Rer. Ital. Nangius, et alii.

[45] S. Antonin., P. III, tit. 19.

[46] Raynald., in Annal. Eccles.

[47] Sabas Malaspina. Continuator Nicolai de Jamsilla. Barthol. de
Neocastro.

[48] Gualvan. Flamma, Manipul. Flor., cap. 297.

[49] Chron. Bononiens., tom. 18 Rer. Ital.

[50] Chron. Estens., tom. 15 Rer. Ital.

[51] Guillelmus Ventur., tom. 16 Rer. Ital.

[52] Chron. Placent., tom. 16 Rer. Ital.

[53] Raynald., Annal. Eccles.

[54] Caffari, Annal. Genuens, lib. 6, tom. 6 Rer. Ital.

[55] Monach. Patavinus, in Chron.

[56] Ricord. Malaspina, cap. 171.




    Anno di CRISTO MCCLXII. Indizione V.

    URBANO IV papa 2.
    Imperio vacante.


Durava tuttavia la contesa dell'imperio fra _Riccardo conte_ di
Cornovaglia ed _Alfonso re_ di Castiglia, eletti amendue re in
discordia, senza che il papa sopra ciò prendesse risoluzione alcuna,
per timore di disgustar l'uno, se favoriva l'altro[59]. Impazientatisi
per così lunga e perniziosa vacanza alcuni principi di Germania,
inclinavano già ad eleggere _Corradino_ di Suevia, figliuolo del re
Corrado. Giuntane la notizia al pontefice _Urbano IV_, scrisse agli
elettori delle forti lettere, affinchè non facessero questo passo,
tanto abborrito dalla corte romana, con intimar la scomunica a chiunque
contravvenisse. Altre misure prese nello stesso tempo per abbattere
in Italia il _re Manfredi_. Leggesi una sua lettera a _Jacopo re_
d'Aragona, il quale avea scritto al papa per rimettere in grazia di lui
esso Manfredi, giacchè questi, sì bramoso di pace, non trovava se non
durezze nella corte pontificia. Urbano rigetta sopra di Manfredi tutta
la colpa del non essersi fatta la pace, e si diffonde in iscreditarlo
per quanto può, cominciandolo dagl'indecenti suoi natali, ad esagerando
varie sue colpevoli azioni, vere o credute vere, con esortare infine
il re ad astenersi dalle nozze della figliuola di Manfredi con suo
figliuolo _don Pietro_, e a non proteggere un palese nemico della
Chiesa romana. La lettera è scritta in Viterbo nel dì 26 di aprile;
e da essa apparendo che non era per anche effettuato il matrimonio di
_Costanza_ coll'infante don Pietro, è fallace chi lo riferisce all'anno
1260. Fece di più il pontefice. Cercò ancora di mandare a terra co'
suoi maneggi la lega fatta da _Lodovico IX_, poi santo re di Francia,
col suddetto re d'Aragona, e il progettato matrimonio d'_Isabella_
figliuola dell'Aragonese con _Filippo_ primogenito d'esso re Lodovico,
quantunque con gran pompa ne fossero stati solennizzati gli sponsali.
Il matrimonio nondimeno si fece, dappoichè furono date sicurezze al
papa di non dar assistenza alcuna nè agli Aragonesi, nè a Manfredi in
pregiudizio della santa Sede. Ma il maggior colpo di politica adoperato
dalla corte romana fu di esibire a quella di Francia il regno della
Sicilia. Pose il papa di nazion franzese gli occhi sopra _Carlo conte_
d'Angiò e Provenza, parendogli il più atto a questa impresa; e perocchè
egli era fratello del re Lodovico, ne trattò a dirittura col re
medesimo, con fargli gustare la bellezza e la facilità dell'acquisto.
Da una lettera del papa si scorge che il re, siccome principe
di delicata coscienza, non sapeva accomodarsi alla proposizione,
per timor di pregiudicare ai diritti dell'innocente _Corradino_,
discendente da chi avea con tanti sudori ricuperato quel regno dalle
mani degl'infedeli, e agli altri diritti che avea acquistato _Edmondo_
figliuolo del re d'Inghilterra per l'investitura della Sicilia a lui
data dal defunto papa _Alessandro IV_. Ma il pontefice gli levò questi
scrupoli di testa, e andò disponendo anche l'animo di Carlo conte
d'Angiò a così bella impresa.

Teneva Martino dalla Torre[60] nelle carceri una gran copia di nobili
milanesi, fatti prigioni nell'anno precedente. Fu messo in consiglio
che si avesse a far di loro. Erano di parere alcuni de' popolari
che, con levarli di vita, si togliesse lor l'occasione di far più
guerra alla lor dominante fazione. Martino rispose: _Quanto a me,
non ho mai saputo far un uomo, nè generar un figliuolo. Però neppur
voglio ammazzare un uomo_. Seguendo questa onorata massima, li mandò
tutti ai confini, chi a Parma, chi a Mantova e Reggio. Il popolo di
Alessandria in questo anno si riconciliò coi suoi fuorusciti, e li
rimise in città, con prendere per podestà il conte Ubertino Landi
Piacentino[61]. Ma nel novembre la famiglia del Pozzo fu forzata ad
uscire di quella città. I Sanesi[62], che nell'anno addietro si erano
impadroniti di Montepulciano, e vi aveano fabbricato un cassero, cioè
una fortezza, nel presente scacciarono dalla lor città la parte guelfa.
Intanto il conte Guido Novello, vicario del re Manfredi in Toscana[63],
a petizione de' Pisani, e colle lor forze ancora, tornò a far oste
sopra le terre de' Lucchesi. Prese Castigliano, sconfisse l'esercito
lucchese e gli usciti di Firenze, e fece molti prigioni. Ebbe dipoi
il castello di Nozzano, il ponte a Serchio, Rotaia e Sarzana. Negli
Annali Pisani[64] si veggono diffusamente narrati i fatti de' Pisani
contra de' Lucchesi, e non già sotto l'anno presente, ma bensì sotto
il susseguente, per cagione probabilmente della differente era: il
che vien anche attestato da Tolomeo da Lucca[65]. Perciò nell'anno, a
mio credere, seguente, il comune di Lucca, al vedersi così spelato, e
col timore anche di peggio, e inoltre per desiderio di riavere i suoi
prigioni, molti de' quali, presi nella rotta di Monte Aperto, penavano
tuttavia nelle carceri di Siena, segretamente cominciò a trattare
col conte Guido di fare i suoi comandamenti. Si convenne dunque che
Lucca riavesse i suo prigioni e le sue castella; che entrasse nella
lega dei Ghibellini di Toscana; e che prendesse vicario, coll'obbligo
di cacciar dalla città gli usciti di Firenze, ma non già alcuno de'
suoi cittadini. Ciò accordato ed eseguito, non rimase, in Toscana
città nè luogo che non si reggesse a parte ghibellina; e nulla giovò
che il papa vi mandasse per suo legato il _cardinal Guglielmo_, con
ordine di predicar la croce contra degli uffiziali del re Manfredi.
Per questa cagione gli usciti Fiorentini colle lor famiglie dopo molti
stenti si ridussero a Bologna, città che gli accolse con molto amore.
Tolomeo da Lucca mette questi fatti all'anno seguente. L'esempio del
_marchese Oberto_ Pelavicino, divenuto signore di Cremona, Brescia,
Piacenza ed altre città, e quello di _Martino dalla Torre_, dominante
in Milano, servì ai Veronesi per creare in quest'anno[66] capitano
della loro città _Mastino della Scala_: dignità che portava seco la
signoria. Così la famiglia della Scala diede principio al suo dominio
in quell'illustre città. Deposero i Genovesi[67] nell'anno presente
il loro capitano Guglielmo Boccanegra, venuto già in odio del popolo,
perchè a guisa di tiranno s'era dato a governar la città; e presero
per podestà Martino da Fano dottore di leggi. Essendo mancata in
Guglielmo figliuolo di Paolo la potente e nobil casa da Traversara
in Ravenna, e rimastavi una sola figliuola, per nome Traversana[68],
_Stefano_, figliuolo di _Andrea re_ d'Ungheria e di Beatrice Estense,
la prese per moglie, e n'ebbe in dote quell'ampia eredità. Stava questo
povero principe[69] nella corte del marchese Azzo VII d'Este, suo zio
materno, che il trattava da par suo, giacchè il _re Bela_ suo fratello
barbaramente gli negava fino il vitto e il vestito. Si truova egli
negli strumenti d'allora[70] intitolato _dux Sclavoniae_, e presso
Girolamo Rossi[71] _dominus domus Traversariorum_. Toltagli poi questa
moglie dalla morte, passò alle nozze con Tommasina della nobil casa
Morosina di Venezia, che gli partorì _Andrea_; e questi poi fu re
d'Ungheria.

NOTE:

[57] Paris de Cereta, Chron. Veronens., tom. 8 Rer. Ital.

[58] Memor. Potestat. Regiens., tom. 8 Rer. Ital. Ghirardacci, Istor.
di Bologna nell'indice.

[59] Raynaldus, in Annal. Eccl.

[60] Gualv. Flamma, in Manip. Flor., cap. 298. Annales Mediolan., tom.
16 Rer. Ital.

[61] Chron. Placent., tom. 16 Rer. Ital.

[62] Chron. Senense, tom. 15 Rer. Ital.

[63] Ricordano Malaspina, cap. 173.

[64] Annal. Pisani, tom. 6 Rer. Ital.

[65] Ptolomeus Lucens. Annal. Brev., tom. 11 Rer. Ital.




    Anno di CRISTO MCCLXIII. Indizione VI.

    URBANO IV papa 3.
    Imperio vacante.


Erano ben gravi in questi tempi gli sconcerti della cristianità[72].
In Soria andavano a precipizio gli affari di quei cristiani; i Tartari
e i Saraceni desolavano quel poco che loro restava, e colle scorrerie
giugnevano fino ad Accon. Era in pericolo anche Antiochia. Aggiungasi
la rabbiosa guerra che durava fra i Veneziani e i Genovesi, per cui
giù erano accaduti fra loro varii conflitti. I Greci, già tornati in
possesso di Costantinopoli, minacciavano gli Stati, de' quali erano
rimasti padroni i Latini, e specialmente l'Acaia. Per procurar dunque
rimedio a tanti malanni, il pontefice _Urbano_ scriveva caldissime
lettere al santo re di Francia _Lodovico_, richiedeva, ed anche
minacciando, danari dalle chiese di Francia e d'Inghilterra, ma
con ritrovar que' prelati poco compiacenti a contribuire, per varie
ragioni ch'essi adducevano. E si può ben credere disapprovato da molti,
che il papa, col non volere dar pace al _re Manfredi_ in Italia, nè
permettere l'esaltazione di _Corradino_ in Germania (mentre _Alfonso
re_ di Castiglia e _Riccardo_ d'Inghilterra contendevano tuttavia fra
di loro), lasciasse in un totale sconvolgimento, per l'avversione
alla casa di Suevia, questi due regni, che avrebbono potuto aiutar
la causa comune della cristianità. Ed appunto in quest'anno esso papa
citò di nuovo Manfredi a comparire[73], per giustificarsi, se potea,
di varii reati a lui apposti. Manfredi volea in persona venire alla
corte pontificia, e giunse con tal disegno fino ai confini del regno;
ma perchè gli parve di non aver sufficiente sicurezza da mettersi
in mano di chi era sì fortemente alterato contra di lui, non andò
più innanzi. In vece sua spedì ambasciatori, acciocchè umilmente
allegassero le scuse e giustificazioni sue; ma queste non ebbero la
fortuna di essere ascoltate[74]. Anzi furono interpretati per frodi
ed inganni tutti i passi di Manfredi, perchè concordia non si voleva
con lui; e intanto, secondo la Cronica di Reggio[75], con cui va
d'accordo Giovanni Villani[76], o era conchiuso, o certamente era
vicino a conchiudersi il trattato di dare il regno della Sicilia e
Puglia a _Carlo conte_ d'Angiò e di Provenza. Gli sconvolgimenti che
in questi tempi accaddero in Inghilterra, disobbligarono il papa da
ogni impegno dianzi contratto con quel re per conto della Sicilia.
Accomodossi anche a tal contratto il buon re di Francia _Lodovico IX_,
perchè non poca suggezione gli recava esso conte Carlo suo fratello,
dacchè sì spesso facea de' tornei, con tirare a sè i baroni di Francia.
Molto più volentieri vi acconsentì lo stesso Carlo, pel desiderio
di conquistare un sì bel regno: al che tuttodì l'istigava ancora
_Beatrice_ sua moglie, siccome quella che ardeva di voglia d'avere
il titolo di regina, per non essere da meno delle sue sorelle regine
di Francia e d'Inghilterra. Per altro non si può negare che non fosse
il conte Carlo degno di qualsivoglia maggior fortuna, perchè principe
di maestoso aspetto, e il più prode che fosse allora nelle armi, di
raro intendimento e saviezza; nè si poteva eleggere dopo i re principe
alcuno che fosse al pari di lui capace di condurre a fine sì rilevante
impresa. Secondo gli Annali di Genova[77], la flotta genovese, composta
di trentotto galee, siccome collegata con _Michele Paleologo_, nuovo
imperador de' Greci, andò per impedire che i Veneziani non portassero
soccorso a Negroponte, e venne con esso loro alle mani; ma si partì
malcontenta da quel conflitto. Navigò poscia verso Costantinopoli;
e non essendosi potuta accordare col Paleologo, se ne tornò dipoi a
Genova, ricevuta dal popolo con assai richiami ed accuse. Abbiamo dal
Dandolo[78], che nella suddetta battaglia presero i Veneziani quattro
galee de' Genovesi. Mancò di vita nell'anno presente, per attestato
di Galvano Fiamma[79], _Leone da Perego_ arcivescovo di Milano nella
terra di Legnano, e quivi fu vilmente seppellito. Nell'elezione del
successore s'intruse la discordia, di maniera che l'una parte elesse
_Raimondo dalla Torre_, fratello di _Martino_ signore di Milano, che
era allora arciprete di Monza, e l'altra _Uberto da Settala_ canonico
ordinario del duomo. Si prevalse di tale scisma il papa per crearne uno
a modo suo coll'esclusione di amendue gli eletti, giacchè in questi
tempi cominciarono i papi a metter mano nell'elezion de' vescovi,
con giugnere infine a tirarla tutta a sè, quando nel secolo undecimo
tanto s'era fatto per levarla agli imperadori e re cristiani, e
restituirla ai capitoli e popoli, secondo il prescritto degli antichi
canoni. Contrario in questi tempi agli interessi temporali della corte
pontificia era il governo e dominio dei Torriani e del _marchese
Oberto_ Pelavicino di Milano, perchè di fazion ghibellina, e però
trovandosi col cardinale Ottaviano degli Ubaldini _Ottone visconte_,
ad istanza di esso cardinale, fu questi creato arcivescovo di Milano:
cosa notabile per la storia di Lombardia, perchè di qui ebbe i suoi
principii la fortuna e potenza dei Visconti di Milano. Informato di ciò
Martino dalla Torre, se l'ebbe forte a male, tra per veder tolta alla
sua casa l'insigne mitra di Milano, e perchè Ottone, siccome di casata
nobile, avrebbe tenuto il partito degli altri nobili fuorusciti suoi
nemici, ed opposti al governo popolare dominante in Milano: nel che
non s'ingannò. Gli Annali Milanesi[80] ed altri autori mettono prima
di quest'anno la morte di Leone e l'elezion di Ottone. E veramente par
difficile l'accordar ciò che segue colla cronologia di Galvano.

Per ordine dunque del pontefice venne il nuovo arcivescovo Ottone in
Lombardia[81], e andò nel dì primo d'aprile a posarsi in Arona, terra
della sua mensa sul lago Maggiore. A questo avviso i Torriani col
marchese Oberto fecero oste sopra quella terra, e non men coll'armi
che coll'oro saggiamente adoperato la ridussero ai lor voleri. Ottone
secondo i patti uscito libero di là, se ne tornò a Roma; e i Torriani
spianarono nel dì cinque di maggio la rocca d'Arona, ed appresso quelle
eziandio d'Anghiera e di Brebia, spettanti all'arcivescovato[82].
Nè di ciò soddisfatti, occuparono l'altre terre e rendite degli
arcivescovi: per le quali violenze fu messa la città di Milano sotto
l'interdetto. Ma non andò molto che gravemente s'infermò Martino dalla
Torre; ed allorchè vide in pericoloso stato la sua vita, il popolo
milanese elesse in suo signore il di lui fratello _Filippo_. Morì
poscia Martino, e gli fu data sepoltura nel monistero di Chiaravalle
nel dì 18 di dicembre, presso Pagano dalla Torre suo padre. In
questo medesimo anno la città di Como più che mai fu sconvolta da due
fazioni, l'una dei Rusconi, e l'altra de' Vitani. La prima elesse per
suo signore Corrado da Venosa; e l'altra il suddetto Filippo dalla
Torre. Prevalse la possanza di Filippo, e perciò a lui restò l'intero
dominio anche di quella città. Parimente in Verona[83] _Mastino dalla
Scala_ maggiormente assodò il suo dominio, con iscacciarne Lodovico
conte di San Bonifazio e tutti i suoi aderenti, cioè la parte guelfa;
nè da lì innanzi la casa de' nobili di San Bonifazio, che tante
prerogative in addietro avea godute in quella città, vi potè rientrare,
per ricuperar almeno in parte l'antico suo decoro. Non mancarono in
quest'anno delle dissensioni civili nella città di Bologna[84], per
le quali seguirono ammazzamenti, e furono banditi più di ducento tra
nobili, dottori e popolari. Anche la città d'Imola venne lacerata
dall'animosità delle fazioni; e perciocchè ne fu cacciata la parte de'
Geremei, i Bolognesi andarono colà a campo, e riebbero quella città,
con ispianarvi dipoi i serragli e le fosse. Nè perciò quivi la pace
allignò. Per la seconda volta, se pure non fu una sola, Pietro Pagano,
il più potente di quella città, non solamente ne scacciò la parte de'
Britti, ma anche il podestà messovi da' Bolognesi, con distruggere le
lor case e torri. Sdegnato per questo insulto il comune di Bologna,
vi spedì l'esercito, che rimise in dovere quel popolo. Ciò forse
appartiene all'anno seguente. Aggiugne il Sigonio[85] che anche in
Faenza si provò il medesimo pernicioso influsso delle fazioni, con
averne quel popolo fatta uscire la famiglia degli Acarisi, ed essersi
sottratta dal dominio de' Bolognesi. Ma non aspettò essa l'armi per
tornare all'ubbidienza del comune di Bologna. Da una lettera di papa
Urbano IV all'arcivescovo di Ravenna data in Orvieto nel dì quinto di
gennaio dell'anno presente, e riferita da Girolamo Rossi[86], vegniamo
a conoscere che esso pontefice avea fatto de' processi _contra Ubertum
Pelavicinum, necnon et adversus quasdam communitates, et quosdam
nobiles ac magnates provincia e Lombardiae_, cioè contra le città e i
principi che teneano la parte ghibellina, quasi che il ghibellinismo
fosse diventato un gran delitto, e solamente fosse buon cristiano chi
era della parte guelfa.

Ed era ben infelice in questi tempi la maggior parte dell'Italia. Niuna
quasi delle città e terre da' confini del regno di Puglia sino a quei
della Francia e Germania andava esente da queste maledette fazioni,
cioè de' nobili contrarii al popolo, oppure de' Guelfi nemici dei
Ghibellini. Riposo non v'era. Ora agli uni, ora agli altri toccava
di sloggiare, o di andarsene in esilio. E ne avvenivano di tanto in
tanto sedizioni, civili risse e combattimenti, colla rovina delle case
e torri di chi andava di sotto. Da Roma stessa per tali divisioni era
bandita la quiete, di modo che il pontefice Urbano, poco fidandosi
di quella instabile cittadinanza, meglio amò di fissar la sua stanza
in Orvieto. Le città ancora più forti, ansiose di stendere la lor
signoria, per poco faceano guerra alle vicine di minor possanza. Con
tutto poi lo studio de' sacri inquisitori, e non ostante il rigor
delle pene, invece di sradicarsi l'eresia de' Paterini, ossia delle
varie sette de' Manichei, questa andava piuttosto crescendo. Altro poi
tuttodì non si udiva che scomuniche ed interdetti dalla parte di Roma.
Bastava d'ordinario seguitare il partito ghibellino, e toccar alquanto
le chiese, perchè si fulminassero le censure, e si levassero i sacri
uffizii alle città. Per tacere degli altri luoghi, tutto il regno di
Puglia e Sicilia si trovò sottoposto all'interdetto; ed uno dei gravi
delitti dell'imperador Federigo II e del re Manfredi fu l'averne voluto
impedir l'esecuzione. Se per tali interdetti, che portavano un grande
sconcerto nelle cose sacre, ne patissero e se ne dolessero i popoli,
e se crescesse perciò oppure calasse la religione e la divozion de'
cristiani, e provassero piacere o dispiacere gli eretici d'allora,
ognun per sè può figurarselo. Si aggiunsero le guerre, e talvolta
le crociate, fatte dalla Chiesa, non più contro ai soli infedeli, ma
contro agli stessi principi cristiani, e per cagion di beni temporali:
il che produceva de' gravi incomodi al pubblico. Per sostenere i lor
proprii impegni, se i principi dall'un canto aggravavano lo chiese
e commettevano mille disordini, anche i papi dall'altro introdussero
per tutta la Cristianità delle gravezze insolite alle chiese, delle
quali diffusamente parla Matteo Paris[87], con esprimere le cattive
conseguenze che ne derivavano. In somma abbondavano in questi tempi
i mali in Italia, e della maggior parte di essi si può attribuir
l'origine alla discordia fra il sacerdozio e l'imperio, risvegliata
sotto Federigo I Augusto, e continuata, anzi cresciuta dipoi sotto i
suoi discendenti. Noi, che ora viviamo, dovremmo alzar le mani al cielo
che ci tratta sì bene. Certamente neppur mancano guai ai nostri tempi;
e quando mai mancheranno alla terra, paese de' vizii? Tuttavia brevi
mali sono i nostri, anzi cose da nulla, in paragon di quelli che nel
presente secolo terzodecimo, e nei due antecedenti e susseguenti patì
la misera Italia. Finirò il racconto di questo anno, con dire che in
Parma[88] fu gran discordia fra le parti della Chiesa e dello imperio,
se si aveva da accettar per signore il marchese Oberto Pelavicino.
Si venne finalmente ad un accordo, con cui promisero i Parmigiani di
aiutare in qualsivoglia occasione esso marchese, e di pagargli ogni
anno mille lire di salario, obbligandosi all'incontro anch'egli di
non venir mai a Parma senza il consentimento di quel popolo. Questo
accordo, benchè si discreto, fu motivo bastante al papa per mettere
l'interdetto in Parma. E chi non si maraviglierà de' tempi di allora?
Secondo la Cronica di Siena[89], nell'anno presente i Guelfi fuorusciti
di essa città furono sconfitti alla Badia di Spineta dai Ghibellini
sanesi e tedeschi, e ne restarono molti prigioni, che poi con danaro si
riscattarono.

NOTE:

[66] Paris de Cereta, Annal. Veronens., tom. 8 Rer. Ital.

[67] Caffari, Annal. Genuens., lib. 6, tom. 6 Rer. Italic.

[68] Monachus Patavinus, in Chron., tom. 8 Rer. Ital. Gualvaneus
Flamma, in Manip. Flor.

[69] Richobaldus, in Pomar., tom. 9 Rer. Ital. Matth. de Griffonibus,
Memor. Bonon., tom. 18 Rer. Ital.

[70] Antiquit. Italic., Dissert. XIV.

[71] Rubeus, Hist. Ravenn., lib. 6.

[72] Raynaldus, in Annal. Eccl.

[73] Continuat. Nicolai de Jamsilla. Sabas Malaspina, lib. 2, cap. 7.

[74] Theodoricus de Vallicol., in Vita Urbani IV, P. I, tom. 3 Rer.
Ital.

[75] Memorial. Potest. Regiens., tom. 8 Rer. Ital.

[76] Giovanni Villani, lib. 6, cap. 90.

[77] Caffari, Annal. Genuens., lib. 6, tom. 6 Rer. Ital.

[78] Dandul., in Chron., tom. 12 Rer. Ital.

[79] Gualv. Flamma, in Manip. Flor., cap. 299.

[80] Annal. Mediol., tom. 16 Rer. Ital.

[81] Stephanardus de Vimercato, tom. 9 Rer. Italic.

[82] Chron. Placent., tom. 16 Rer. Ital.

[83] Paris de Cereta, Chron. Veronens., tom. 8 Rer. Ital.

[84] Matth. de Griffonibus, Memor. Bononiens., tom. 18 Rer. Italic.

[85] Sigonius, de Regno Ital., lib. 19.

[86] Rubeus, Hist. Ravenn., lib. 6.

[87] Matth. Paris, Hist. Angl.




    Anno di CRISTO MCCLXIV. Indizione VII.

    URBANO IV papa 4.
    Imperio vacante.


L'anno fu questo in cui il romano pontefice _Urbano IV_ istituì la
festa del Corpo di Cristo[90]. E perciocchè egli finalmente si avvide
che il fulmine degli interdetti, sì allora frequenti, si volgeva in
danno della santa religione, e raffreddava anche i buoni nel culto
di Dio e negli esercizii della pietà, temperò il rigor di quel rito,
incognito per tanti secoli alla Chiesa di Dio, e introdotto solamente
per castigar popoli cattivi, e non già popoli innocenti, con permettere
a porte chiuse ed esclusi gli scomunicati, l'uso delle messe e de'
sacramenti. Se non nel precedente anno, certamente nel presente, fu
stabilito l'accordo fra il pontefice e _Carlo conte_ d'Angiò e di
Provenza. Siccome fu accennato di sopra, avea prima esso papa esibito
il regno di Sicilia e Puglia al santo re di Francia _Lodovico IX
_per uno de' suoi figliuoli; ma questi non volle accudire a sì fatto
acquisto, in cui conveniva adoprar l'armi per levarlo a _Corradino_,
che vi avea sopra delle buone ragioni, e per dispossessarne _Manfredi_,
amendue principi cristiani. Contentossi bensì che il suddetto Carlo
suo fratello accettasse l'offerta fattagli dal pontefice con quelle
condizioni che si leggono negli Annali Ecclesiastici del Rinaldi.
Accadde che in questi tempi saltò in testa al popolo romano di volere
per senatore e capo un principe potente. Una parte proponeva il re
Manfredi; un'altra il conte d'Angiò e di Provenza; e fu ancora proposto
_Pietro_ primogenito di _Jacopo re_ di Aragona. Al papa non piacque tal
novità per giusta paura che un principe di molta possanza pregiudicasse
di troppo all'autorità temporale pontificia in Roma, e massimamente
se la dignità fosse conferita in vita al nuovo senatore. Il perchè
egli stesso, per escludere gli altri due mal veduti concorrenti, aiutò
l'esaltazione del conte Carlo sua creatura al grado senatorio, ma con
certi patti ch'egli non ebbe difficoltà di accettare, perchè altrimenti
protestava il papa di non volergli attener la promessa del regno di
Sicilia[91]. Acconciati che furono questi affari, spedì Carlo a Roma
un suo vicario a prendere il possesso della dignità senatoria. Non
erano ignoti a Manfredi questi trattati del papa tendenti alla sua
rovina; e però anch'egli cominciò a far de' preparamenti. Nè solamente
si tenne sulla difesa, ma diede principio alle offese, con inviare
un grosso corpo di Saraceni e Tedeschi sul territorio romano, e con
tirare nel suo partito Pietro da Vico, signor potente nelle parti
del Patrimonio di San Pietro[92]. Fu occupata dall'armi di Manfredi
la città di Sutri, e ricuperata da Pandolfo conte dell'Anguillara
colla rotta da' Saraceni. Per esso Manfredi in Roma stessa il partito
de' Ghibellini andava macchinando delle sedizioni, e Riccardo degli
Annibaldi s'impadronì d'Ostia. Mandarono a voto le trame e i tentativi
del suddetto Pietro da Vico, che, avendo intelligenza in Roma, si
pensava di potervi entrare. Restò costui sconfitto dai Romani. E
quantunque l'esercito di Manfredi sotto il comando di Percivalle d'Oria
avesse preso molte castella, pure in vicinanza di Rieti ebbe una grave
percossa dall'esercito pontificio crocesignato: giacchè Urbano avea
fatta predicar la croce contra di Manfredi, assolvendo chiunque l'avea
presa per andar contro gl'infedeli, purchè militasse contra di questo
più vicino nemico.

Succederono altri combattimenti, ora prosperi ed ora contrarii,
secondo l'uso della guerra, ch'io tralascio, per dire che intanto,
dopo essersi trattenuto papa Urbano circa due anni in Orvieto, ben
trattato e ricevuto da quel popolo, gli convenne infine ritirarsene mal
soddisfatto. Perchè gli Orvietani presero il castello di Bizunto e lo
ritennero per sè contro la volontà del papa, egli se ne partì e andò
a Perugia. Infermatosi per istrada, appena fu giunto in quella città,
che diede fine a' suoi giorni, nel dì due d'ottobre; e fu creduto[93]
che una gran cometa, la quale cominciò a vedersi d'agosto, e sparve
allorchè egli mancò di vita, avesse predetta la sua morte. Le azioni
illustri di questo pontefice si veggono descritte in versi da Teodorico
di Valcolore[94], dal Rinaldi[95] e da altri. Vacò dipoi la santa
Sede quattro mesi e cinque giorni, non potendosi accordare i cardinali
nell'elezione del successore, benchè tempi sì pericolosi e sconcertati
esigessero un pronto rimedio. In quest'anno ancora _Azzo VII_ marchese
d'Este[96], mentre governava in istato pacifico la città di Ferrara,
pagò il tributo della natura, correndo il dì 17 di febbraio, nell'anno
cinquantesimo di sua età, e ventesimoquarto del suo principato in
Ferrara: principe di gloriosa memoria per l'insigne sua pietà, per
la sua clemenza e per altre virtù, costantissimo sempre nel partito
della Chiesa, contro tutti gli sforzi di Federigo II Augusto, di
Eccelino e d'altri suoi nemici. Leggonsi le sue lodi presso il Monaco
Padovano. L'autore della Cronica picciola di Ferrara[97], tuttochè
gran Ghibellino, confessa che chiunque ancora de' Ferraresi era della
fazion ghibellina, con vere lagrime onorò la di lui sepoltura. Di due
Beatrici Estensi monache, le quali per le loro virtù meritarono il
titolo di beate, l'una fu sua sorella, l'altra figliuola. Lasciò egli
erede dei suoi Stati _Obizzo_ suo nipote, nato dal figliuolo _Rinaldo_,
a lui premorto. Appena fu ritornato il popolo dal di lui funerale, che
nella piazza si tenne un general parlamento, dove di comun consenso
fu proclamato signor di Ferrara il suddetto marchese Obizzo[98], a cui
fu conferito un'ampia balìa. Secondo gli Annali Vecchi di Modena[99],
e per attestato d'altri scrittori[100], circa la metà di dicembre, la
fazione degli Aigoni, cioè de' Guelfi di Modena, capi de' quali erano
Jacopino Rangone e Manfredi dalla Rosa, cacciò fuori della città la
parte ghibellina, appellata de' Grasolfi. Accorsero nel dì seguente in
aiuto d'essi Guelfi il marchese d'Este, cioè Obizzo suddetto, con assai
brigate di Ferraresi, e Lodovico conte di San Bonifazio co' Mantovani.
Abbiamo da Ricordano Malaspina[101] che anche i fuorusciti guelfi di
Toscana, abitanti allora in Bologna, intervennero a questa cacciata de'
Ghibellini da Modena, e vi restarono morti alcuni d'essi. Ed affinchè
gli usciti non si ritirassero a Gorzano, quel castello fu preso e
smantellato. La mutazion di Modena si tirò dietro quella di Parma[102].
Ivi ancora vennero alle mani i Guelfi coi Ghibellini. De' primi erano
capi i Rossi. Finalmente, dopo varii combattimenti e bruciamenti di
case, i Ghibellini si diedero per vinti nel dì 29 di dicembre, e furono
eletti due podestà, cioè Giberto da Correggio e Jacopo Tavernieri,
con licenziare Manfredi de' Pii da Modena, allora podestà, e Matteo
da Gorzano parimente Modenese, eletto per l'anno venturo, che erano
di fazion ghibellina. Ebbero origine i movimenti di queste due città
dalla nuova già sparsa che Carlo d'Angiò conte di Provenza preparava
un poderoso esercito per passare in Italia contra del re Manfredi,
e in soccorso della parte guelfa. Di qui prese animo anche _Filippo
dalla Torre_, signoreggiante in Milano[103], di abbracciare il partito
de' Guelfi, con liberarsi del _marchese Oberto_ Pelavicino, la cui
condotta era già finita. Partissi da Milano con amarezza grande il
Pelavicino, e giunto a Cremona, in odio dei Torriani fece prendere
quanti mercanti milanesi passavano per Po. Unironsi ancora con lui i
nobili fuorusciti di Milano, dacchè videro sempre più allontanarsi
la speranza di rientrar nella patria. Seguì perciò guerra fra essi
Torriani e il marchese Oberto, ma senza avvenimenti degni di memoria.
Intanto si sottomisero volontariamente al dominio d'esso Filippo dalla
Torre le città di Bergamo, Novara, Vercelli e Lodi, la qual ultima
forse solamente ora, e non prima, come già Galvano dalla Fiamma ci avea
fatto sapere, elesse per suo signore il suddetto Filippo.

NOTE:

[88] Chron. Parmense, tom. 9 Rer. Ital.

[89] Chron. Senense., tom. 9 Rer. Ital.

[90] Raynald., in Annal. Eccl.

[91] Sabas Malaspina, lib. 2, cap. 10.

[92] Continuator Nicolai de Jamsilla. Sabas Malaspina, lib. 2, cap. 10.
Theodoric. Vallicolor., in Vita Urbani IV, P. I, tom. 3 Rer. Ital.

[93] Ricordano Malaspina, cap. 175.

[94] Theodericus Vallicolor., P. I, tom. 3 Rer. Ital.

[95] Raynaldus, Annal. Ecclesiast.

[96] Monachus Patavinus, in Chron., tom. 8 Rer. Ital.

[97] Chron. Parvum Ferrariens., tom. 8 Rer. Ital.

[98] Antichità Estensi., P. II, cap. 2.

[99] Annales Veteres Mutinens., tom. 11 Rer. Ital.

[100] Chronic. Parmens., tom. 9 Rer. Ital. Memorial. Potestat.
Regiens., tom. 8 Rer. Ital.

[101] Ricordano Malaspina, cap. 174.

[102] Chron. Parmense, tom. 9 Rerum Ital.

[103] Gualvaneus Flamma, Manip. Flor., cap. 300. Annales Mediol., tom.
16 Rer. Ital.




    Anno di CRISTO MCCLXV. Indizione VIII.

    CLEMENTE IV papa 1.
    Imperio vacante.


Finalmente nel dì nove (come vuole il Rinaldi[104]), oppur nel dì
cinque (come ha Tolomeo da Lucca[105]) di febbraio del presente anno
fu eletto da' cardinali per successore di san Pietro _Guido vescovo
_sabinense, nato nella terra di Santo Egidio della Provenza, ossia
della Linguadoca, personaggio di rara bontà di vita e di singolare
umiltà. Avea avuta moglie e figliuoli. Rimasto vedovo, si arrolò
nella milizia clericale; fu creato vescovo d'Anicy, oppure di Aux,
poscia arcivescovo di Narbona e cardinale, e finalmente assunto al
pontificato romano. Perchè egli si trovava allora in Francia, impedito
dal passare in Inghilterra, tennero i cardinali segreto lo scrutinio,
e a lui spedirono con egual segretezza l'avviso dell'elezione caduta
nella di lui persona. Sen venne egli perciò incognito a Perugia,
dove, dopo molta resistenza, prestò il suo consenso, e dopo essere
stato consecrato ed aver preso il nome di _Clemente IV_, andò a
mettere la sua residenza in Viterbo. Furono da lui approvate tutte
le determinazioni del suo predecessore intorno alla concessione del
regno di Sicilia e Puglia a _Carlo conte_ di Provenza, e alla sua
venuta in Italia. Mossesi infatti questo principe nella primavera
dell'anno presente da Marsilia con venti galee, accompagnato da _Luigi
di Savoia_, e venne alla volta di Roma. Non avea tralasciato Manfredi
di prendere le possibili precauzioni per frastornare l'arrivo del
competitore. Una considerabil flotta di galee e di navi[106], tanto
sue che de' Pisani, fu inviata alla sboccatura del Tevere. Quivi
con travi, pali, sassi si cercò d'impedire il passaggio di qualunque
grosso legno che volesse salire su per quel fiume. Tale era anche la
copia e forza del suo armamento navale, che si figurava l'ammiraglio
di Manfredi di potere a man salva far prigione lo stesso conte Carlo,
se osava di portarsi colà. Ma eccoti una fiera tempesta che obbligò
quella flotta a staccarsi da que' lidi, e a tenersi alto in mare, con
prendere la via di Ponente, per incontrare, se le veniva fatto, la
flotta nemica. Questo fu la fortuna del conte, il quale, tuttochè anche
egli fosse forte sbattuto da quell'orrido temporale, e si trovasse
in manifesto pericolo della vita, pure sen venne spinto dai rabbiosi
venti sino alla spiaggia romana, dove, salito in un picciolo legno,
quasi miracolosamente approdò a terra, e giunse al monistero di San
Paolo fuori di Roma. Quetata poi la furia del mare, pervennero anche
le sue galee alla foce del Tevere, e, levati gli ostacoli, liberamente
entrò nel fiume, e sbarcò a Roma mille uomini d'armi, tutta gente
valorosa e avvezza al mestier della guerra. Nel mercordì prima della
Pentecoste, cioè nei dì 24 di maggio[107], fece il conte Carlo la sua
entrata in Roma con così magnifico incontro, plauso e giubilo di tutto
il popolo romano, che non v'era memoria di solennità sì festosa per
onorar l'arrivo d'altri principi venuti a quella gran città. Sbalordito
rimase il re Manfredi all'udire come con tanta felicità fosse giunto
l'emulo suo, ed avesse schivata l'opposizion della sua armata navale,
tanto superiore di forze. Senza nondimeno perdersi d'animo, attese
a fortificarsi e premunirsi a' confini: al qual fine richiamò dalla
Toscana, dalla marca d'Ancona e dagli altri luoghi tutte le schiere
de' suoi Tedeschi e d'altri soldati sparsi per quelle contrade. Tenuto
poscia un parlamento di tutti i baroni e vassalli del regno, espose
loro i motivi e la necessità della difesa e dell'aiuto di cadauno,
mostrando una viva speranza nella lor fedeltà e bravura. Delle belle
parole e promesse n'ebbe quante ne volle; ma negli animi loro già
bollivano altri desiderii, e ognuno pensava a' propri interessi e
vantaggi, senza mettersi cura de' pubblici. Niuna impresa tentò in
quest'anno il conte Carlo, perchè aspettava per terra il grosso della
sua cavalleria e fanteria[108]. S'inoltrò bensì nel distretto di Roma
l'esercito di Manfredi, sulla speranza che egli uscisse di Roma e
venisse a battaglia; ma il conte, mosso ancora dalle saggie esortazioni
del papa, nulla volle azzardare, trovandosi scarso di gente sua, e poco
fidandosi de' Romani, fra' quali non pochi erano guadagnati dai danari
di Manfredi. Venuto il mese di settembre arrivò per mare a Roma la sua
consorte _Beatrice_, che fu accolta con sommo onore ed allegrezza dal
popolo romano.

Vegniamo ora alla Lombardia, che nell'anno presente fu quasi tutta
in armi per la calata dell'esercito franzese, raccolto per ordine del
conte suddetto. Prima nondimeno ch'esso valicasse l'Alpi, la città di
Reggio[109], fin qui di parte ghibellina, cangiò mantello. Nel dì 6
di febbraio arrivarono colà i Modenesi cogli usciti di Reggio, e coi
guelfi fiorentini e di Toscana. Fu dismurata e loro aperta la porta
del castello dai nobili Fogliani e Roberti, e sulla piazza si venne ad
un aspro combattimento coi Sessi e colla parte ghibellina, fra i quali
si distinse e passò poi in proverbio il Caca ossia Cacca da Reggio,
uomo di statura gigantesca e di mirabil forza, che con una mazza alla
mano si facea far piazza dovunque giugnea. Se gli serrarono addosso
uniti dodici gentiluomini fiorentini colle coltella, e lo stesero
a terra. Dopo di che i Sessi e i lor seguaci presero la fuga, e si
ritirarono a Reggiuolo. Così i Reggiani cominciarono a governarsi a
parte guelfa, e da lì a qualche tempo fecero tregua cogli usciti, e
cessò ogni ostilità. Secondo la Cronica di Parma[110], seguì nell'anno
presente una battaglia tra _Guglielmo marchese_ di Monferrato e Oberto
da Scipione, nipote del _marchese Oberto_ Pelavicino, nell'Alessandrino
presso Nizza della Paglia. Rimasero prigionieri cinquecento cavalieri
d'esso Oberto da Scipione. Intorno a che è da avvertire che, per
attestato di Benvenuto da San Giorgio[111], nel precedente anno 1264,
nel dì 14 di maggio, Carlo conte di Provenza avea fatta lega col
suddetto marchese di Monferrato contra di Manfredi e di Oberto marchese
Pelavicino. In virtù d'essa alleanza fece esso marchese di Monferrato
guerra nell'anno presente al nipote d'esso Pelavicino. Calò per la
Savoia sul fine della state di quest'anno l'armata oltramontana de'
crocesignati (giacchè si guadagnava indulgenza plenaria a prendere
le armi contra di Manfredi), inviandosi verso Roma per trovar Carlo
conte d'Angiò e di Provenza, e passar dipoi contra d'esso Manfredi.
La Cronica di Parma la fa ascendere a sessanta mila combattenti;
quella di Bologna[112] a quaranta mila. Meglio è stare agli Annali
vecchi di Modena[113], che la dicono composta di cinque mila cavalli,
quindici mila fanti e dieci mila balestrieri. Ne era capitan generale
_Roberto_ figliuolo del conte di Fiandra, accompagnato da copiosa
nobiltà oltramontana. Trovò il marchese di Monferrato collegato, e i
Torriani col popolo di Milano favorevoli, dai quali ricevè abbondante
provvisione di vettovaglia. Ma nemici ed opposti a questa gente
erano il marchese Oberto Pelavicino e Buoso da Doara coi Cremonesi,
Pavesi, Piacentini ed altri Ghibellini di Lombardia, i quali,
condotti dall'interesse della lor fazione, e insieme dai danari del
re Manfredi, coi lor carrocci e con grande sforzo d'armati andarono a
postarsi a Soncino, per contrastarle il passo. V'andò anche il conte
Giordano[114], spedito colà da Manfredi con quattrocento lancie, e
una bella compagnia di Napoletani a cavallo. Pertanto fu d'uopo che
l'esercito franzese prendesse la volta del territorio di Brescia,
nella qual città il marchese Pelavicino avea posto un buon presidio.
Passarono essi l'Oglio a Palazzuolo, e giunti fin sotto le mura di
Brescia, vi gettarono dentro molte saette nel dì 9 di dicembre. Se
non veniva loro meno la vettovaglia, forse prendevano quella città
molto sbigottita. Arrivati a Monte Chiaro, quivi trovarono giunti in
aiuto loro _Obizzo marchese_ d'Este signor di Ferrara coi Ferraresi, e
_Lodovico conte_ di San Bonifazio coi Mantovani. Uniti poi con essi,
diedero varii assalti a Monte Chiaro, e se ne impadronirono, siccome
ancora di altre terre, che quasi tutte distrussero, con farvi prigioni
quattrocento cavalli e mille fanti del marchese Pelavicino[115].
Commisero dappertutto l'enormità che si possono immaginare, senza
ricordarsi d'essere cristiani e crociati. Non si allentò mai esso
marchese con tutti i suoi di far fronte a questa armata nemica,
deludendo con ciò le speranze di Manfredi, Ricordano Malaspina[116],
Dante ed altri incolpano di tradimento Buoso da Doara, che, corrotto
dal danaro del Francesi, talmente dispose le cose, che i nemici senza
contrasto passarono. Più verisimile è ch'eglino tali forze non avessero
da poter avventurare una battaglia con sì poderoso esercito nemico.

Comunque sia, pervenuti i Franzesi sul Ferrarese, vi trovarono
preparato dal suddetto marchese Obizzo un ponte sul Po, per cui
valicarono il fiume. Scrive il Sigonio[117] che dieci mila Bolognesi
marciarono a Mantova in soccorso dell'armata franzese. Io non ne truovo
parola negli scrittori d'allora, e neppur nelle Croniche di Bologna.
Certo non sussiste il dirsi da Ricordano che l'esercito franzese passò
per Parma. Con esso bensì andarono ad unirsi i Guelfi fuorusciti di
Toscana in numero di più di quattrocento cavalieri, tutti riccamente
guerniti d'armi e di cavalli, de' quali era condottiere il conte
Guido Guerra. Passando poi per la Romagna, marca d'Ancona e Spoleti,
se crediamo a Ricordano e ad altri autori, arrivarono finalmente a
Roma circa le feste del Natale. Ma sapendosi che quell'esercito era
tuttavia sul Bresciano verso la metà di dicembre, non può stare un
sì frettoloso arrivo d'esso a Roma. Saba Malaspina[118], dopo aver
narrata la coronazione del conte Carlo fatta nel dì dell'Epifania
dell'anno seguente, scrive: _Jam Gallicorum post haec superveniens
multitudo circumfluit; jam totus regis Karoli exspectatus exercitus
Romam venit_. Però verso la metà del gennaio susseguente dovette
l'armata suddetta comparire alla presenza del suo signore in Roma.
Avea fatto in questo anno, prima del fin qui mentovato successo, la
città di Brescia[119] dei movimenti per sottrarsi alla signoria del
marchese Oberto Pelavicino. Per questo presi alcuni di que' nobili,
furono condotti nelle carceri di Cremona. Un segreto concerto fu fatto
dipoi che _Filippo dalla Torre_, signor di Milano, di Bergamo e d'altre
città, venisse con assai brigate a Brescia in un determinato giorno
del mese d'agosto, per sostenere la sollevazione del popolo. Accadde
che il Torriano, allorchè si disponeva per cavalcare a quella volta,
sorpreso da subitaneo malore, cessò di vivere. Non per anche s'era data
sepoltura al di lui cadavero nel monistero di Chiaravalle, che _Napo_
ossia _Napoleone_ dalla Torre suo parente si fece proclamare signor di
Milano. Rimasero per questo accidente in grave sconcerto i Bresciani.
Fecero bensì due tentativi per liberarsi dall'oppressione del
Pelavicino, ma questi ridondarono solamente in loro danno. Moltissimi
de' nobili furono presi e mandati a penar nelle prigioni di Cremona; ad
altri non pochi fu, dopo i tormenti, levata la vita: il che sempre più
accrebbe l'odio di quel popolo verso chi allora li signoreggiava.

NOTE:

[104] Raynaldus. Annal. Ecclesiast.

[105] Ptolom. Lucens., Hist. Eccl., lib. 22, cap. 50.

[106] Sabas Malaspina, lib. 2, cap. 17.

[107] Bernard. Guidon., in Vita Clementis IV.

[108] Monach. Patavinus, in Chron., tom. 8 Rer. Ital. Raynald., in
Annal. Eccles.

[109] Memor. Potest. Regiens., tom. 8 Rer. Ital. Annales Veter.
Mutinens., tom. 11 Rer. Italic. Ricordano Malaspina, cap. 174.

[110] Chron. Parmense, tom. 9 Rer. Ital.

[111] Benvenuto da San Giorgio, Storia del Monferrato, tom. 28 Rer.
Ital.

[112] Chron. Bononiens., tom. 18 Rer. Ital.

[113] Annales Veteres Mutinens., tom. 11 Rer. Italic.

[114] Malvecius, Chron. Brixian., tom. 14 Rer. Italic.

[115] Ricordano Malaspina, cap. 178.

[116] Matteo Spinelli, Diario, tom. 8 Rer. Ital.

[117] Sigon., de Regno Ital., lib. 20.

[118] Sabas Malaspina, lib. 3, cap. 1.

[119] Malvecius, Chron. Brixian.




    Anno di CRISTO MCCLXVI. Indizione IX.

    CLEMENTE IV papa 2.
    Imperio vacante.


Prima di procedere coll'armi contro al nemico _Manfredi_, volle _Carlo
conte_ di Angiò e di Provenza essere solennemente coronato re di
Sicilia e di Puglia. La funzione fu fatta per ordine di papa _Clemente
IV_ nella Basilica Vaticana[120], correndo le festa dell'Epifania,
ossia nel dì 6 di gennaio. Essendo stati spediti colà dal papa cinque
cardinali apposta, ricevè il conte con _Beatrice_ sua moglie la corona;
e vi intervenne un'immensa folla di Romani, che compierono la festa con
varie allegrezze e giuochi. Prestò il re Carlo allora il giuramento, e
il ligio omaggio alla Chiesa romana pel regno di Sicilia di là e di qua
dal Faro, di cui fu investito dal papa. Avrebbe avuto bisogno l'armata
sua, che giunse nei giorni seguenti, di un lungo riposo, perchè arrivò
a Roma sfiatata e malconcia pel lungo viaggio e per molti affanni
patiti. Ma troppo era smunta la borsa del re Carlo, nè maniera aveva
egli di sostentar tanta gente, avendo già consunte le grosse somme
prese dai prestatori. Fece ben egli al pontefice istanza di soccorso
d'oro, ma con ritrovare anche il di lui erario netto e spazzato al
pari del suo. Però, ancorchè il verno non sia stagion propria per
guerreggiare, massimamente per chi guida migliaia di cavalli; pure
per necessità, e sulla speranza di provvedere al proprio bisogno colle
spoglie de' nemici, durante ancora il mese di gennaio, intrepidamente
col suo fiorito esercito marciò alla volta di Ceperano per entrare
nel regno. Era con lui _Riccardo cardinale_ di Sant'Angelo, legato del
papa, per muovere i popoli a prendere la croce per la Chiesa. Non avea
intanto Manfredi lasciato di far quanti preparamenti potea per ben
riceverlo. Un grossissimo presidio ancora avea messo in San Germano,
sperando che quel luogo facesse lunga resistenza al nimico, per aver
tempo di ricever varii corpi di gente che si aspettavano dalla Sicilia,
Calabria, Toscana ed altri luoghi. Fra le altre provvisioni avea
situato al fiume Garigliano il conte di Caserta con grosse squadre per
difendere quel passo. Ma agli animosi ed arditi Franzesi nulla era che
potesse resistere; innanzi a loro camminava il terrore, perchè creduti
non diversi dai paladini favolosi di Francia; e il verno stesso si
vestì d'un'insolita placidezza per favorirli. Passarono i Franzesi il
Garigliano per la proditoria ritirata del conte di Caserta. Fu preso
a forza d'armi San Germano, e andò a fil di spada quasi tutta quella
numerosa guarnigione, con incoraggirsi maggiormente i vincitori pel
saccheggio, frutto sempre gustoso della vittoria. Aquino e la rocca
d'Arci non fecero resistenza. Da così sinistri avvenimenti allora più
che mai Manfredi venne a conoscere non poter egli far capitale alcuno
sulla volubilità e poca fede de' regnicoli. V'erano fra questi non
pochi che, ricordevoli delle crudeltà ed avanie di Federigo II e di
suo figliuolo Corrado, odiavano la casa di Suevia; altri guadagnati
dall'oro, e dalle promesse della corte di Roma e del re Carlo; altri
infine amanti delle novità per la facile speranza di star meglio,
oppur di crescere in fortuna. Contuttociò Manfredi senza avvilirsi
attese a far le disposizioni opportune, e colle sue forze passato a
Benevento, quivi si accampò. Non aveva egli tralasciato di mandar
persona a parlare di accordo al re Carlo. La risposta di Carlo fu
questa in franzese: _Dite_[121] _al sultano di Nocera_ (così appellava
Manfredi, perchè si serviva de' Saraceni) _ch'io con lui non voglio nè
pace nè tregua; e che in breve io manderò lui all'inferno, o egli me in
paradiso_.

Non perdè tempo il re Carlo a muoversi verso Benevento, per trovare
l'armata nemica, ardendo di voglia di decidere con un fatto d'armi la
contesa del regno. Fu messo in disputa nel consiglio di Manfredi, se
meglio fosse il tenersi solamente in difesa, tanto che arrivassero
gli aspettati rinforzi, oppure il dar tosto battaglia, per cogliere
i Franzesi stanchi e spossati per le marcie sforzate. Ossia che
prevalesse l'ultimo partito, o che l'impaziente Carlo uscisse ad
attaccare il nemico, ovvero che i Saraceni in numero di dieci mila,
senza aspettarne il comandamento, movessero contra dei Franzesi[122], a
poco a poco nel dì 26 di febbraio dell'anno presente (chiamato 1265 da
alcuni scrittori che cominciano alla fiorentina l'anno nuovo solamente
nel dì 25 di marzo) s'impegnarono le schiere in un'orrida battaglia,
descritta minutamente da Saba Malaspina[123], da Ricordano[124] e
da altri scrittori. A me basterà di accennarla. Combatterono con
gran vigore i Saraceni e Tedeschi dello esercito di Manfredi. Si
trovarono essi infine malmenati e sopraffatti dai Franzesi; laonde
volle allora Manfredi muovere la terza schiera composta di Pugliesi,
ma senza trovare ubbidienza nei baroni di cuore già guasto. Allora
lo sfortunato, ma coraggioso, principe determinò di voler piuttosto
morire re, che di ridursi privato colla fuga a mendicare il pane. E
spronato il cavallo, andò a cacciarsi nella mischia, dove, senza essere
conosciuto, da più colpi fu privato di vita. Racconta Ricobaldo[125],
e dopo lui Francesco Pipino[126], che in questi tempi andarono in
disuso per l'Italia le spade da taglio, ossia le sciable, e si cominciò
ad usar quelle da punta, ossia gli stocchi, de' quali si servivano i
Franzesi. Per essere gli uomini d'armi tutti vestiti di ferro, poco
profitto faceano addosso a loro i colpi delle sciable. Ma allorchè
essi alzavano il braccio per ferire, i Franzesi colle punte degli
stocchi li foravano sotto le ascelle, e in questa maniera lì rendevano
inutili a più combattere. Strage fu fatta, massimamente de' Saraceni;
grande fu la copia dei prigioni, fra' quali si contarono i conti
Giordano, Galvano, Federigo e Bartolommeo, parenti di Manfredi, ad
alcuni de' quali, cioè Galvano e Federigo, fu data dipoi la libertà
ad istanza di _Bartolommeo Pignatelli_ arcivescovo di Messina; ed
altri furono fatti morire dall'inesorabil re Carlo. Il bottino fu
inestimabile, e ne arricchirono tutti i vincitori, e alle mani del
re Carlo pervennero i tesori di Manfredi e di molti de' baroni di
lui. Nè contenti i vincitori di tante spoglie, rivolsero l'insaziabil
loro avidità addosso ai miseri Beneventani, senza che loro giovasse
punto l'essere sudditi del papa. Dato fu un terribil sacco alla città,
fatto macello d'uomini e fanciulli, sfogata la libidine, e senza che
le chiese stesse godessero esenzione alcuna dall'infame sfrenatezza
di quella gente. Se costoro si fossero mossi per divozione a prendere
la croce, e se fossero ben impiegate le indulgenze plenarie, ognuno
può ben figurarselo. Ma quello che maggiormente rallegrò il re Carlo,
e diede compimento alla sua vittoria, fu la morte di Manfredi. Se ne
sparse tosto la voce, ma si stette tre dì a scoprirne il cadavero[127].
Trovollo un ribaldo, e, postolo a traverso sopra un asino, l'andava
mostrando pel campo. Fece il re Carlo I riconoscerlo per desso dal
conte Giordano, e dagli altri nobili prigionieri; e perciocchè era
morto scomunicato, ordinò che fosse seppellito presso il ponte di
Benevento in una vil fossa, sopra cui ogni soldato per compassione e
memoria gittò una pietra. E tal fine ebbe Manfredi già re di Sicilia,
principe degno di miglior fortuna, perchè, a riserva dell'aver egli
violate le leggi per voglia esorbitante di regnare, e di qualche
altro reato dell'umana condizione, tali doti si unirono in lui, che
alcuni giunsero a dirlo non inferiore a Tito imperadore, figliuolo di
Vespasiano[128]. Restò memoria di lui nella città di Manfredonia, fatta
da lui fabbricare di pianta col trasportarvi il popolo di Siponto, mal
situato dianzi, perchè in luogo d'aria cattiva.

La rotta e morte di Manfredi divolgatasi per tutta Puglia e Sicilia,
cagion fu che non vi restò città e luogo che non inalberasse le
bandiere del re Carlo, e con feste e giubili incredibili. La sola
città di Nocera, nido de' Saraceni, dove, secondo gli scrittori
napoletani, s'era ricoverata la _regina Sibilia_ moglie di Manfredi
con _Manfredino_ suo picciolo figliuolo e una figliuola, si tenne
forte. Colà si portò con buona parte dell'esercito _Filippo conte_
di Monforte, e l'assediò; ma ritrovato troppo duro quell'osso, se ne
partì, con lasciare nondimeno strettamente bloccata essa città. Certo
è, secondo le lettere di _papa Clemente_, e per attestato della Cronica
di Reggio, che in quest'anno essa regina co' figliuoli e col tesoro
del marito fu presa nella città di Manfredonia; il che vien confermato
dal Monaco Padovano. Altre storie ancora affermano che i Saraceni
di Nocera si sottomisero in quest'anno al re Carlo, nè aspettarono a
farlo dopo la rotta di Corradino, di cui parleremo a suo luogo. Entrò
poscia il vittorioso re Carlo in Napoli, che prima gli avea spedite
le chiavi; e andò quel popolo quasi in estasi al veder comparire le
regina Beatrice con carrozze magnifiche e dorate, e copia di damigelle,
tutte riccamente addobbate, siccome gente non avvezza a somiglianti
spettacoli. Osserva Riccobaldo[129] che i costumi degli Italiani erano
stati in addietro assai rozzi, dati alla parsimonia, voti di ogni fasto
e vanità; e ne dice anche, a mio credere, più di quel che era, come
ho dimostrato altrove[130]. Per altro la venuta de' Franzesi quella
fu che cominciò ad introdurre il lusso e qualche cosa di peggio, e
fece mutar i costumi degl'italiani. Trovò il re Carlo nel castello
di Capoa il tesoro di Manfredi quasi tutto in oro[131]. Fatti votare
quei sacchetti in una sala alla presenza sua e della regina Beatrice,
e comandato che venissero le bilance, disse ad Ugo del Balzo cavalier
provenzale di partirlo. _Che bisogno c'è di bilance?_ rispose allora
il prode cavaliere. E co' piedi fattene tre parti, _questa_, disse,
_sia di monsignore il re; questa della regina; e quest'altra dei vostri
cavalieri_. Piacque cotanto al re un atto di tale magnanimità, che
incontanente gli donò la contea d'Avellino, e il creò conte. Diedesi
poi il re Carlo ad ordinare il regno. S'erano figurati i popoli di
quelle contrade che colla venuta de' Franzesi, e sotto il nuovo governo
tornerebbe il secolo d'oro, si leverebbono le gabelle, le angherie e le
contribuzioni passate, ed ognun godrebbe una invidiabil tranquillità
e pace. Si trovarono ben tosto delusi e ingannati a partito. Le
soldatesche franzesi ne' lor passaggi e quartieri a guisa del fuoco
portavano la desolazion dappertutto[132]. Ebbe il re Carlo in mano da
un Gezolino da Marra tutti i libri e registri delle rendite e degli
uffizii del regno, e di tutte le giurisdizioni, dazii, collette, taglie
ed altri aggravii dei popoli. Non solamente volle il re intatti tutti
questi usi od abusi; ma siccome in addietro si camminava assai alla
buona in riscuotere cotali carichi, istituì egli dei nuovi giustizieri,
doganieri, notai, ed altri uffiziali del fisco, che rigorosamente
spremevano il sangue dai popoli, e cominciarono ad accrescere in
profitto del re, o proprio, i pubblici pesi e le avanie, di modo che
altro non s'udiva che segreti gemiti e lamenti della misera gente, con
augurarsi ognuno, quando non era più tempo, l'abbandonato e perduto re
Manfredi. È un autor guelfo, uno storico pontificio che l'attesta, cioè
Saba Malaspina. Secondo lui, ravveduti que' popoli andavano dicendo:
_O re Manfredi, noi non ti abbiam conosciuto vivo; ora ti piangiamo
estinto. Tu ci sembravi un lupo rapace fra le pecorelle di questo
regno; ma da che per la nostra volubilità ed incostanza siam caduti
sotto il presente dominio, tanto da noi desiderato, ci accorgiamo in
fine, che tu eri un agnello mansueto. Ora sì che conosciamo quanto
fosse dolce il governo tuo posto in confronto dell'amarezza presente.
Riusciva a noi grave in addietro che una parte delle nostre sostanze
pervenisse alle tue mani; troviamo adesso che tutti i nostri beni, e,
quel che è peggio, anche le persone vanno in preda a gente straniera_.
Tali erano di que' popoli le querele: querele osservate prima e dipoi
anche in altri popoli sempre malcontenti dello stato presente, e che
ripongono la speranza di star meglio, o men male, colla mutazion de'
governi, ma con disingannarsi poi delle lor mal fondate idee.

A molte altre avventure e mutazioni in Italia diedero moto i passi
prosperosi di Carlo re di Sicilia, con atterrire i Ghibellini, ed
influire coraggio alla parte guelfa pel rimanente d'Italia. Abbiamo
dalla Cronica di Cesena[133], che avendo Manfredi ritirate le sue
armi dalla marca d'Ancona per valersene in propria difesa, fu spedito
colà _Simone cardinale_ di San Martino e legato apostolico, il quale
nel dì ultimo di gennaio s'impadronì della città di Jesi, e poscia
d'altre città e castella d'essa marca. Non dissimili cambiamenti di
cose avvennero in Lombardia. Nel dì 20 di gennaio dell'anno presente
si levò a rumore il popolo di Brescia[134], e messa a fil di spada,
oppure in fuga, la guarnigione che ivi teneva il _marchese Oberto_
Pelavicino, si rimise in libertà. Giunta questa dispiacevole nuova
al suddetto marchese, furibondo passò co' Cremonesi di là dall'Ogiio,
mettendo a sacco il territorio bresciano, uccidendo e facendo prigioni
quanti incontrava. Distrusse da' fondamenti le terre di Quinzano.
Orci, Pontevico, Volengo, Ustiano e Canedolo. Ricorsero i cittadini
bresciani per soccorso ai Milanesi, e richiamarono in città i lor
fuorusciti guelfi. Vennero perciò a Brescia _Raimondo dalla Torre_
vescovo di Como, _Napoleone_ ossia _Napo_ e _Francesco_ fratelli
parimente dalla Torre con molte squadre e coi suddetti usciti, i quali
furono incontrati fuor dal clero e popolo con rami d'ulivo: dopo di
che fu fatta una solenne concordia e pace fra loro, e data la signoria
di quella città ai Torriani suddetti. Restò quivi per governatore
Francesco dalla Torre, il quale, ito poscia con bella comitiva a
trovare il re Carlo, fu da lui fatto cavaliere e conte di non so qual
luogo. In Vercelli era governatore di quella città _Paganino_ fratello
parimente del suddetto Napo[135]. Entrati in essa città occultamente i
nobili milanesi ghibellini fuorusciti, il presero, e, nel condurlo a
Pavia, barbaramente lo uccisero. Trovavasi allora in Milano podestà,
messovi dal re Carlo, Emberra del Balzo Provenzale[136]. Costui con
alcuni de' Torriani fatto consiglio per vendicar la morte di Paganino,
avendo in prigione i figliuoli, fratelli o parenti degli uccisori
suddetti, ne fece condurre cinquantadue sopra le carra, e scannarli con
crudeltà esecrabile, riprovata dai baroni e dallo stesso Napo Torriano,
il quale poi disse: _Ah che il sangue di questi innocenti tornerà
sopra de' miei figliuoli!_ Per tale iniquità fu poi scacciato da Milano
il suddetto Emberra. Fu anche la città di Piacenza[137] a rumore per
liberarsi dalle mani del marchese Oberto Pelavicino, ma non riuscì in
bene lo sforzo de' Guelfi. Furono poi spediti due legati pontificii
in Lombardia per ridurre a concordia le divisioni dei popoli. Iti a
Cremona, trovarono nata o fecero nascere discordia fra il marchese
Oberto e Buoso da Doara, per tanti anni addietro sì uniti ed amici. Con
questo mezzo ottennero che il marchese Oberto dimettesse la signoria
di Cremona e si ritirasse. Ma che questa mutazion di Cremona accadesse
nell'anno seguente, s'ha da altro storico[138], siccome vedremo. Anche
i Piacentini l'indussero, con usar le buone e le brusche, a rinunziare
al dominio della loro città. Il perchè egli si ricoverò a Borgo San
Donnino, dove attese a fortificarsi. Fece parimente sollevazione sul
fine di febbraio la fazione guelfa in Parma[139], e a forza d'armi
obbligò la contraria ghibellina a sloggiare. E perciochè questa occupò
Colorno nel dì primo d'agosto, i Parmigiani fecero oste, presero
quella terra e menarono assai prigioni nelle carceri della loro
città. Neppur la Toscana esente fu da mutazioni. Si mossero a rumore
i Guelfi popolari di Firenze nel dì 11 di novembre[140], con fare gran
ragunata e serragli; e perciocchè il conte Guido, novello vicario del
fu re Manfredi, prese la piazza, e fece vista di voler combattere,
cominciarono a fioccar sassi dalle torri e case, e a volar frecce
da tutte le bande contra di lui e di sua gente. Secondo Ricordano,
aveva egli ben mille cinquecento cavalieri all'ordine suo. Tolomeo da
Lucca[141] ne mette solamente secento. Contuttociò, figurandosi egli
che maggior fosse la congiura e possanza del popolo, sbigottito si
fece recar le chiavi della città e sconsigliatamente ne uscì con tutti
i suoi armati, e andossene a Prato. Conosciuto poscia lo sproposito
suo, volle tornar la mattina vegnente per tentare di rientrarvi,
o amichevolmente o colla forza; ma vi trovò de' buoni catenacci,
e la gente sulle mura ben disposta alla difesa. Mandarono poscia i
Fiorentini ad Orvieto per soccorso, e n'ebbero cento cavalieri, che
bastarono a sostenersi in quel frangente. Tornati poscia in città i
fuorusciti guelfi, conchiusero pace co' cittadini di fazion ghibellina;
e, per maggiormente assodarla, contrassero varii matrimonii fra loro.

Cercarono anche i Pisani[142] di ricuperar la grazia del sommo
pontefice, e di liberar la città dall'interdetto e dalle censure
incorse per la loro aderenza al re Manfredi. Con rimettersi a quanto
avesse ordinato il papa, e con depositare in Roma trenta mila lire,
furono riconciliati nel dì 15 d'aprile dell'anno presente. Durando
tuttavia la guerra fra i Genovesi[143] e i Veneziani, misero i primi
in corso ventisette galee, delle quali fu ammiraglio Lanfranco
Borborino. Arrivato costui a Trapani in Sicilia, ebbe nuova che
lo stuolo delle galee veneziane si trovava in Messina; e benchè si
dicesse che quello era inferiore di forze, e i consiglieri più saggi
volessero battaglia, aderì al parere de' vili, e ritirossi a terra,
con far legare ed incatenare le sue galee. Giunsero i Veneziani, ed,
accortisi dello sbigottimento de' nemici, a dirittura dirizzarono le
prore addosso alle galee, e tutte nel dì 23 di giugno a man salva le
presero, essendosi gittati in mare e fuggiti a terra i Genovesi. Tre
d'esse diedero i vincitori al fuoco, le altre ventiquattro ritennero,
con far prigione chiunque non s'era sottratto colla fuga. Portata la
dolorosa nuova a Genova, armò tosto quel comune altre venticinque galee
sotto il comando d'Obertino Doria, il quale passò fino nell'Adriatico
in traccia de' nemici, ma senza incontrarsi in loro. Prese egli la
Canea, e tutta la consegnò alle fiamme; nè avendo potuto far di più,
ritornò alla patria. Di altri danni vicendevolmente dati e ricevuti
da questi due emuli popoli parla il Continuatore di Caffaro, siccome
ancora il Dandolo[144], il quale non ebbe notizia del fatto di Trapani
testè accennato. Eransi ridotti i nobili ghibellini fuorusciti di
Modena[145], appellati i Grasolfi, nel castello di Monte Vallaro, fra'
quali furono i principali Egidio figliuolo di Manfredi de' Pii, quei
di Gorzano e i conti di Gomola, in numero di circa mille persone. La
fazion guelfa di Modena, soprannominata degli Aigoni, avendo presi
al soldo molti Tedeschi, e ottenuti dei rinforzi da Parma, Reggio,
Bologna, e dai Guelfi di Toscana, si portò all'assedio di quel
castello. Vi seguirono di molte prodezze dall'una parte e dall'altra;
ed ancorchè Manfredi dei Pii, accorso da Montecuccolo con altri
Grasolfi e molti soldati tedeschi e cavalieri di Toscana, e ducento
cavalieri di Bologna della fazion lambertaccia, si fossero raunati
per dar soccorso all'assediato castello, non si attentarono poscia a
passar più oltre. Il perchè, pressati dalla mancanza de' viveri e dalla
forza, gli assediati, dopo essersi difesi per più di cinque settimane,
capitolarono la resa, salve le loro persone.

NOTE:

[120] Raynald., Annal. Eccles. Ricord. Malaspina, Monach. Patavinus et
alii.

[121] Giovanni Villani, lib. 7, cap. 5.

[122] Monachus Patavinus, in Chron., tom. 8 Rer. Ital. Chron.
Veronense, tom. 9 Rer. Ital.

[123] Sabas Malaspina, lib. 3, cap. 10.

[124] Ricordano Malaspina, cap. 179.

[125] Richobaldus, in Pomario, tom. 9 Rer. Ital.

[126] Franciscus Pipin., Chron., lib. 3, cap. 43, tom. 9 Rer. Ital.

[127] Ricordano Malaspina, cap. 180. Memoriale Potest. Regiens., tom.
8 Rer. Ital.

[128] Franciscus Pipin., Chron., lib. 3, cap. 6.

[129] Richobaldus in Pomario, tom. 9 Rer. Ital.

[130] Antiquit. Ital., Dissert. XXIII et XXV.

[131] Ricordano Malaspina, cap. 181.

[132] Sabas Malaspina, lib. 3, cap. 16.

[133] Chron. Caesen., tom. 14 Rer. Ital.

[134] Malvecius, Chron. Brix., tom. 14 Rer. Ital.

[135] Stephanardus, tom. 9 Rer. Ital.

[136] Annales Mediolanenses, tom. 16 Rer. Ital. Gualvan. Flamma, in
Manip. Flor., cap. 302.

[137] Chron. Placent., tom. 16 Rer. Ital.

[138] Memor. Potest. Regiens., tom. 8 Rer. Ital.

[139] Chron. Parmense, tom. 9 Rer. Ital.

[140] Ricordano Malaspina, cap. 184.

[141] Ptolomeus Lucens., Annal. Brev., tom. 11 Rer. Ital.

[142] Annal. Pisani, tom. 6 Rer. Ital.

[143] Caffari, Annal. Genuens., lib. 7, tom. 6 Rer. Ital.

[144] Dandul., in Chron., tom. 12 Rer. Ital.

[145] Annal. Veteres Mutinens., tom. 11 Rer. Ital.




    Anno di CRISTO MCCLXVII. Indizione X.

    CLEMENTE IV papa 3.
    Imperio vacante.


Dappoichè fu il _re Carlo_ in pacifico possesso della Sicilia e Puglia,
siccome principe infaticabile e di grandiosi pensieri, rivolse il
suo studio ad abbassare e sradicare, se gli veniva fatto, il partito
dei Ghibellini in Italia. Spedì a questo fine in Toscana, ad istanza
specialmente de' Fiorentini e Lucchesi, il conte Guido di Monforte
con ottocento cavalieri franceschi[146]. Arrivò questi a Firenze
nella Pasqua di Risurrezione; ma non aspettarono già l'arrivo di
questa troppo sospetta gente i Ghibellini fiorentini, e ritiraronsi
volontariamente chi a Siena e chi a Pisa. Allora fu che il popolo di
Firenze diede la signoria della lor città per dieci anni avvenire al re
Carlo, il qual fece alquanto lo schivo, ma infine accettò la proferta,
e cominciò a mandar colà i suoi vicarii. Occuparono ancora i guelfi
fiorentini tutti i beni dei fuorusciti Ghibellini, con dividerseli
fra loro. In questi tempi fu esso re Carlo dichiarato dal papa vicario
della Toscana, vacante l'imperio. Dai documenti recati dal Rinaldi[147]
apparisce che il pontefice non gli diede, nè egli prese questo grado,
se non per pacificare ed unire i popoli della Toscana, con obbligo di
deporlo, subito che fosse creato un re de' Romani, o un imperadore
con approvazione della Sede apostolica. Ma i Ghibellini chiedevano
chi avesse dato diritto al papa per far da padrone del regno d'Italia.
Inoltre spacciavano tutte quelle belle parole e tutti quei movimenti
per furberie, tenendo per fermo che sotto le apparenze di paciere si
nascondesse il vero disegno di atterrare affatto la parte ghibellina
ed imperiale, e di occupare il dominio di tutta l'Italia; il che se
riusciva, ben si sa di che capace sia l'umana ambizione. Ad abbandonar
gli acquisti essa ha troppo abborrimento; e al riccio bastò il poter
solamente entrar nella tana. Infatti nel luglio del presente anno le
genti d'esso re Carlo coi fiorentini guelfi cominciarono la guerra
contro ai Sanesi, che tenevano a parte ghibellina. In questo mentre le
masnade tedesche di Siena e di Pisa, con intelligenza de' Ghibellini
di Poggibonzi, entrarono in quella terra: perlochè il maliscalco del re
Carlo, lasciati stare i Sanesi, imprese l'assedio di Poggibonzi. Arrivò
a Firenze lo stesso re Carlo nel mese d'agosto, ricevuto con sommo
onore da quel popolo, e quivi fece di molti cavalieri. Passò dipoi
in persona colla sua cavalleria sotto a Poggibonzi, per dar calore a
quell'assedio, ed impedire il soccorso che minacciavano di dargli i
Sanesi e i Pisani. Nel dicembre, per difetto di vettovaglia, si arrendè
quella terra con buoni patti. Di là passò il re Carlo sul Pisano,
prese molte castella, ed ebbe Porto Pisano, dove fece diroccare quelle
torri. L'unica speranza del partito ghibellino d'Italia era riposta in
_Corradino_ figliuolo del fu re _Corrado_. A lui perciò quei di Toscana
e di Lombardia, e i malcontenti ancora del regno di Puglia inviarono
messi e lettere segrete, sollecitandolo con ingorde promesse a calare
oramai in Italia, per ricuperar la Sicilia e Puglia, come signoria a
lui legittimamente spettante[148]. Fra gli altri andarono in Germania
per muoverlo ed incoraggirlo Galvano e Federigo marchesi Lancia, e
Corrado e Marino fratelli Capece da Napoli, ingrati al re Carlo, che
avea loro donata la vita e libertà. Non durarono gran fatica questi
mantici ad accendere il fuoco. Corradino era giovane di quindici in
sedici anni, ben provveduto di spiriti guerrieri, e voglioso di gloria
e d'imperio; e però, non ostante l'opposizione della madre, determinò
di venire al conquisto della Sicilia. A questo fine con quattro mila
cavalli ed alcune migliaia di fanti discese in Italia[149], e si fermò
in Verona, per dar tempo ai maneggi che in suo favore si andavano
facendo dai suoi aderenti. Ma venutogli meno il danaro, a poco a poco
vendute l'armi e i cavalli, la maggior parte di quelle sue truppe se
ne tornò in Germania. Aveva egli assunto il titolo di re di Sicilia, e
creato suo capitan generale vicario di quel regno Corrado Capece, che,
venuto a Pisa, si diede a muovere cielo e terra contra del re Carlo.
Per questo fu esso Corradino citato dal papa, e poi scomunicato con
tutti i suoi fautori, siccome usurpatore di un titolo che solamente si
dovea conferire dai sommi pontefici, sovrani della Sicilia e Puglia.
Ora avvenne, che trovandosi in Tunisi ai servigi di quel re, _Arrigo_ e
_Federigo_ fratelli di _Alfonso re_ di Castiglia, perchè scacciati dal
regno paterno, Corrado Capece con una galea de' Pisani, per guadagnarli
in aiuto del re Corradino, si portò colà. E gli riuscì il colpo,
perchè già nata diffidenza di loro nel re di Tunisi, non si vedeano
più sicuri fra i Saraceni. Pertanto Federigo con una mano di soldati
spagnuoli e saraceni fece vela alla volta della Sicilia, e, dopo aver
preso quivi alquante terre, alzò le bandiere di Corradino, spargendo
e magnificando per tutta l'isola la venuta di questo principe: il che
suscitò negli affezionati alla casa di Suevia il desiderio di scuotere
il troppo pesante giogo franzese. Corrado d'Antiochia, figliuolo di
Federigo, cioè di un bastardo di Federigo II Augusto, prese allora il
titolo di vicerè della Sicilia, e non andò molto che la maggior parte
dell'isola acclamò il nome di Corradino; e benchè i Francesi facessero
varii sforzi per dissipar questo nuvolo, tuttavia ne restò sconvolta
la Sicilia, e più di una volta rimasero essi sconfitti. Di questi
movimenti parla Bartolomeo da Neocastro[150], e il testo da me dato
alla luce li mette sotto l'indizione Xi, cioè sotto L'anno seguente; ma
in buona parte appartengono al presente. Venne _Arrigo di Castiglia_
fratello del suddetto Federigo, anch'egli da Tunisi, e sbarcò verso
Roma con trecento cavalieri spagnuoli. Andò alla corte pontificia, e
cominciò a far broglio per essere investito del regno della Sardegna, e
per altri onori: al che non gli mancava astuzia ed eloquenza. Intanto,
nata sedizione nel popolo di Roma, fu data balìa ad Angelo Capoccia di
nominare un nuovo senatore[151]; ed egli proclamò il suddetto Arrigo,
credendolo, per sua nobiltà e perizia nell'armi, atto al buon governo e
freno di quella sempre inquieta città; e quantunque vi si opponessero
molti cardinali e baroni, che già aveano subodorato di che piè egli
zoppicasse, pure fu alzato al grado di senatore di Roma. Ch'egli ad
istanza del re Carlo suo cugino, come vogliono alcuni, fosse promosso
a questa dignità, nol veggio assistito da autentiche pruove. Delle sue
iniquità parleremo all'anno seguente.

Rincresceva forte a _Napo Torriano_, signor di Milano, e a quel
popolo l'interdetto posto a quella città (già erano quattro anni) per
non voler essi ammettere _Ottone Visconte_ arcivescovo, e per avere
inoltre usurpati i beni tutti di quell'arcivescovato[152]. Spedirono
essi al papa i loro ambasciatori per liberarsi da quel gastigo. Perchè
non furono ammessi dalla corte pontificia, ricorsero al re Carlo,
il quale, desideroso di tirar nel suo partito i Milanesi, spedì con
loro a Viterbo, dove soggiornava papa Clemente, i suoi ambasciatori
con lettere di buon inchiostro in loro favore. Fu data loro udienza;
esposero tutte le ragioni del popolo di Milano, rigettando in Ottone
e nei nobili fuorusciti la colpa di tutti i passati disordini. Ma
alzatosi l'arcivescovo Ottone, con tale energia perorò la sua causa,
e seppe così vivamente dipignere la tirannia de' Torriani e della
plebe, e degli atroci aggravii da lor fatti alla nobiltà milanese,
che mosse tutti a compassione. Laonde non altro poterono ricavarne
gli ambasciatori milanesi, se non che, se loro premeva la restituzion
de' divini uffizii, accettassero e lasciassero entrare in città il
loro pastore. Dissero essi di ubbidire, e si prese la risoluzion di
spedire apposta un legato apostolico a Milano, per veder L'esecuzione
di queste promesse. Se crediamo al Corio[153], nel maggio di quest'anno
il podestà di Milano coll'esercito milanese e bergamasco, e i lor
carrocci, passato il Ticino, ostilmente procederono contra de' Pavesi;
e messo l'assedio alla terra di Vigevano, talmente la flagellarono
colle pietre dei mangani, che l'obbligarono alla resa. Nè i Pavesi,
benchè lontani solamente quattro miglia colla loro armata, ardirono di
tentarne il soccorso. Galvano Fiamma riferisce questo fatto all'anno
seguente. Secondo le Croniche di Reggio[154] e di Modena[155],
solamente in quest'anno il _marchese Oberto_ Pelavicino perdè il
dominio di Cremona, e ritirossi alle sue castella, meravigliandosi
d'essere stato sì poco accorto che un prete (cioè il legato) fosse
giunto colle sue belle parole a beffarlo e a torgli quella città. Il
Continuatore di Caffaro[156] racconta un tal fatto all'anno presente.
Di lì a qualche tempo avvenne una pari disgrazia a Buoso da Doara. Di
lui s'era servito il legato per dar la fuga al Pelavicino; e quando
costui si lusingava di rimaner signore di Cremona, la destrezza del
legato gliela suonò, e fecero balzar anch'esso fuori della città[157].
Pieno di rabbia Buoso, unita quanta gente potè, venne verso Cremona per
rientrarvi colla forza, non mancandogli fra' cittadini una gran copia
di aderenti. Trovavansi allora i Parmigiani insieme coi Modenesi e
con alquanti Reggiani all'assedio di borgo San Donnino. Avvertiti del
pericolo in cui era Cremona e il legato pontificio, frettolosamente
marciarono in loro aiuto. Con questo rinforzo i Cremonesi scacciarono
tutti i partigiani di Buoso, demolirono le lor case, e quindi
coll'esercito suo e de' Milanesi, Bresciani ed altri Guelfi, si
portarono ad assediar la Rocchetta, luogo fortissimo sull'Oglio, dove
s'era rifugiato il suddetto Buoso. Ma per paura di Corradino giunto a
Verona, se ne ritirarono fra qualche tempo. Continuarono i Parmigiani
in quest'anno la guerra contro al marchese Pelavino, e gli tolsero
alcune castella, che furono appresso distrutte. Giunto a Piacenza[158],
il legato pontificio non solamente disturbò la lega intavolata da quel
popolo co' Pavesi, ma eziandio fece uscire da quella città il conte
Ubertino Landi, seguace della parte ghibellina, e diroccar le case
di molti suoi aderenti. Oltre a ciò, indusse i Piacentini a ricevere
un podestà a nome di Carlo re di Sicilia. Comperarono in quest'anno
i Modenesi[159] per tre mila lire il castello della Mirandola colla
Motta de' Papazzoni, e smantellarono tutte le fortificazioni di quei
luoghi. Mancò di vita in quest'anno la _regina Beatrice_, moglie del
re Carlo[160], poco avendo goduto della nuova sua grandezza. Saba
Malaspina differisce la di lei morte all'anno seguente. Fu levato
nell'anno presente l'interdetto della città di Genova[161], e colà si
portarono gli ambasciatori dei re di Francia e di Sicilia col legato
del papa, per maneggiar o pace o tregua fra quel popolo e i Veneziani,
affinchè amendue potessero accudire alla ricupera di Terra santa, dove
il santo _re Lodovico IX_ disegnava di ritornare. Niuna conchiusione
si dovette prendere al vedere che essi Genovesi armarono venticinque
galee, e le spedirono contra de' nemici. Queste nel corso presero due
galee veneziane, ed, arrivate ad Accon, s'impadronirono della torre
delle Mosche, ed assediarono quel porto. Essendo poi l'ammiraglio
Luchetto Grimaldi passato con dieci galee a Tiro per trattar lega con
Filippo da Monforte signore di quella città, arrivarono ventisei galee
dei Veneziani ad Accon, e ne presero cinque de' Genovesi, essendosi
salvate le altre colla fuga. I Tortonesi in quest'anno scacciarono
anch'essi la parte ghibellina, e seguitarono quella della Chiesa, con
prendere per loro signore _Guglielmo marchese_ di Monferrato, al quale
si era anche data nell'anno precedente la città d'Ivrea.

NOTE:

[146] Raynaldus, in Annal. Ecclesiast.

[147] Ricordan. Malaspina, cap. 185.

[148] Sabas Malaspina, lib. 3, cap. 17.

[149] Monachus Patavinus, in Chron., tom. 8 Rer. Ital.

[150] Barthol. de Neocastro, tom. 13 Rer. Ital.

[151] Sabas Malaspina, lib. 3, cap. 19.

[152] Stephanardus, Poem., tom. 9 Rer. Italic. Gualvan. Flamma,
Manipul. Flor., cap. 303.

[153] Corio, Istor. di Milano.

[154] Memor. Potest. Regiens., tom. 8 Rer. Ital.

[155] Annales Veteres Mutinens., tom. 11 Rer. Italic.

[156] Caffari, Annal. Genuens., lib. 8, tom. 6 Rer. Italic.

[157] Chron. Parmense, tom. 9 Rer. Ital.

[158] Chron Placent., tom. 16 Rer. Ital.

[159] Annales Veteres Mutinens.

[160] Matteo Spinelli, Diario, tom. 9 Rer. Ital. Monach. Patavinus, in
Chron.

[161] Caffari, Annal. Genuens., lib. 8.




    Anno di CRISTO MCCLXVIII. Indizione XI.

    CLEMENTE IV papa 4.
    Imperio vacante.


Sul principio di quest'anno si mosse _Corradino_ da Verona con più di
tre mila cavalli[162], e, passato l'Adda, pel distretto di Cremona
e di Lodi se ne andò a Pavia, città che sola con Verona teneva il
suo partito in Lombardia. Dopo essersi fermato in essa città più di
due mesi, per le terre di _Manfredi marchese_ del Carretto passò al
porto di Vada[163], e, trovate quivi dieci galee pisane, imbarcatosi,
felicemente arrivò a Pisa nel dì 7 d'aprile, accolto come imperadore
da quel popolo[164]. _Federigo_ giovane duca d'Austria, ma solamente
di nome, perchè in possesso dell'Austria e della Stiria era allora
_Ottocaro re_ di Boemia, condusse, per la Lunigiana, la di lui
cavalleria fino a Pisa. Saba Malaspina[165] con errore dà il nome
d'Arrigo a questo duca. Fu cosa considerabile che di tante città
guelfe di Lombardia niuna si opponesse al passaggio di questa nemica
armata. Tutti serrarono gli occhi; e i Torriani specialmente, benchè
guelfi, in occulto erano per Corradino, siccome poco contenti del
papa. Vollero i popoli stare a vedere che successo fosse per avere
questo movimento d'armi, da cui dipendea la decisione del regno di
Sicilia e Puglia, per prendere poi le loro misure, secondo l'esito
dell'impresa. Ad istanza de' Pisani, Corradino fece oste sopra il
territorio di Lucca, città fedele al re Carlo, e vi diede un gran
guasto[166]. Ribellossi in tal congiuntura Poggibonzi al re Carlo
e a' Fiorentini. Passò dipoi Corradino a Siena. Mentre egli quivi
dimorava, Guglielmo di Berselve maliscalco del re Carlo volle colla
sua gente d'armi mettersi in cammino alla volta d'Arezzo, per vegliare
agli andamenti di Corradino. Ma, giunto senza ordine al ponte a Valle
sull'Arno, fu colto in un'imboscata dalle squadre d'esso Corradino,
disfatta la sua gente, e la maggior parte con esso lui presa e
condotta nelle prigioni di Siena. Gran rumore fece per tutta Toscana
ed altrove questo fatto, e ne montarono in superbia i Ghibellini,
pronosticando da ciò maggiori fortune nell'andare innanzi. Molto prima
che Corradino arrivasse in Toscana, era ritornato in Puglia il _re
Carlo_, non tanto per accignersi alla difesa del regno, quanto ancora
per contenere o rimettere in dovere i popoli che, per la fama della
venuta di Corradino, o già si erano sottratti alla di lui ubbidienza,
o vacillavano nella fedeltà. L'incostanza e la volubil fede di quella
gente è una febbre vecchia che si risveglia sempre ad ogni occasione
di novità. Soprattutto davano da pensare al re Carlo i Saraceni di
Nocera, corpo potente di gente, chiaramente scorgendo che questi
sarebbero i giannizzeri di Corradino. Ossia che essi, siccome popolo
di credenza contraria alla religion cristiana, temendo troppo del re
Carlo, creatura del romano pontefice, avessero di buon'ora alzate le
insegne di Corradino, cominciando la ribellione con delle ostilità ne'
circonvicini luoghi; oppure che sembrassero disposti a ribellarsi:
certo è che fu pubblicata contra di essi Saraceni la crociata, e si
portò il re Carlo all'assedio di essa Nocera, ma con trovarvi della
resistenza da non venirne a capo se non dopo lunghissimo tempo; e di
questo egli scarseggiava. Continuò poscia Corradino il suo viaggio
alla volta di Roma, senza far caso alcuno nè dei messi a lui inviati
dal papa per fermare i suoi passi, nè delle scomuniche terribili
fulminate contra di lui in Viterbo nel giovedì santo dal pontefice
_Clemente IV_[167]. In Roma fu accolto con incredibile onore da _Arrigo
di Castiglia_ senatore e dal popolo romano, che in tempi sì torbidi
nella volubilità ad alcun altro non la cedeva. I motivi o pretesti
che adduceva Arrigo d'essersi ritirato dall'amicizia del re Carlo suo
cugino, e di avere abbracciato il partito di Corradino, erano per aver
egli prestata gran somma di danaro a Carlo, allorchè questi imprese
la spedizion della Sicilia, senza averne giammai potuto ricavare il
rimborso con tutte le istanze sue. Aggiugneva che il re Carlo l'aveva
contrariato nella corte pontificia, ed impedita l'investitura per lui
del regno della Sardegna. Noi possiam anche credere che per parte di
Corradino gli fossero state fatte di larghe promesse di ricompense e di
Stati.

Ora questa malvagio principe Arrigo col tanto avere abitato e
conversato in Tunisi co' Saraceni[168], s'era imbevuto di molte loro
scellerate massime, nè avea portato con seco a Roma altro che il nome
di cristiano. Creato senatore, quanti Guelfi quivi si trovavano trasse
dalla sua. Prese con frode e mandò in varie fortezze Napoleone e Matteo
Orsini, Giovanni Savello, Pietro ed Angelo Malabranca, nobili che
più degli altri poteano far fronte a' suoi disegni. Quindi cominciò a
raunar soldati, e per avere di che sostenerli, si diede a saccheggiar
le sagrestie delle chiese di Roma, con asportarne i vasi e gli arredi
sacri, e i depositi di danaro, che i Romani di allora, secondo anche
l'uso degli antichi, soleano fare ne' luoghi sacri. Dopo questo
infame preparamento, arrivato Corradino a Roma, attese con Arrigo
ad ingrossar l'esercito suo. Vi concorrevano Ghibellini da tutte le
parti, e vi si aggregarono moltissimi Romani sì nobili che popolari,
tutti lusingandosi di tornare colle bisaccie piene d'oro da quella
impresa. Spedirono anche i Pisani in aiuto di Corradino ventiquattro
galee ben armate[169] sotto il comando di Federigo marchese Lancia. Ed
essendo questa flotta arrivata a Melazzo in Sicilia per secondare la
quasi universal ribellione di quell'isola, ventidue galee provenzali
inviate dal re Carlo, unitesi con altre nove messinesi, andarono ad
assalirla[170]. Tal vigore fu quello de' Pisani in incontrarle, che
i Provenzali si diedero alla fuga, lasciando i legni messinesi alla
discrezion de' nemici, i quali dipoi tentarono anche di prendere la
stessa città di Messina, ma con andare a voto i loro sforzi. Ascese
a sì gran copia e potenza l'esercito adunato da Corradino, che non
v'era chi non gli predicesse il trionfo, a riserva del buon _papa
Clemente_, il quale dicono che predisse la rovina di Corradino, e mirò
compassionando l'incauto giovane, incamminato qual vittima alla scure.
Con esso Corradino adunque marciavano, già turgidi per la creduta
infallibil vittoria, _Federigo duca_ d'Austria, _Arrigo di Castiglia_
senatore di Roma co' suoi Spagnuoli, i conti Galvano e Gherardo da
Pisa, e i capi de' ghibellini romani, cioè gli Annibaldeschi, i Sordi,
ed altri nobili e fuoriusciti di Puglia. Circa dieci mila cavalli si
contavano in quest'armata, oltre alla folla della fanteria. Per opporsi
a un sì minaccioso torrente, il re Carlo, dopo avere abbandonato
l'assedio di Nocera, venne con tutte le sue forze alla Aquila[171];
e, confortato dai suoi, si inoltrò sino al piano di San Valentino,
ossia di Tagliacozzo, poche miglia lungi dal lago Fucino, ossia di
Celano. Era di lunga mano inferiore di gente al nimico; ma sua fortuna
volle che poco dianzi fosse capitato alla sua corte Alardo di Valberì,
ossia di Valleri, cavaliere franzese, che per venti anni avea militato
in Terra santa contra degl'infedeli, personaggio di rara prudenza e
sperienza nei fatti di guerra. Questi il consigliò di far due schiere
della sua armata[172], e di tenersi egli in riserva con cinquecento
dei più scelti cavalieri dietro un monticello, aspettando l'esito
della battaglia. Si azzuffarono gli eserciti nel dì 23 d'agosto. Aspro
e sanguinoso fu il combattimento; ma infine, perchè i più sogliono
prevalere al meno, cominciarono i Franzesi e Provenzali a rinculare
e a rompersi. Stava il re Carlo sopra un poggio mirando la strage
de' suoi, e moriva di impazienza d'uscire addosso ai nemici; ma fu
dal vecchio Alardo ritenuto sempre, finchè si vide rotto affatto il
suo campo, e le genti di Corradino tutte disperse, parte in inseguire
i fuggitivi e far dei prigioni, e parte perduti dietro allo spoglio
degli uccisi. Allora _Alardo_, rivolto al re Carlo gli disse: _Ora è
il tempo, o sire. La vittoria è nostra_. E, dato di sprone ai freschi
cavalli, piombò addosso al troppo disordinato esercito nemico, che,
senza aver tempo e maniera di raccogliersi, parte lasciò quivi la vita,
parte restò prigioniere, e gli altri cercarono di salvarsi colla fuga.
Corradino e molti de' baroni suoi, che, stanchi dalla fatica e oppressi
dal gran caldo, s'erano tratti gli elmi, siccome persuasi dell'ottenuta
vittoria, veggendo la strana mutazion di scena, si diedero a fuggire.

Erano con Corradino il giovinetto duca d'Austria, e i conti Galvano
e Gherardo da Pisa. Presero essi travestiti la via della Maremma,
con pensiero di tornarsene a Roma, ovvero a Pisa. Arrivati ad
Astura, noleggiarono una barchetta; ma perchè furono riconosciuti
per persone d'alto affare, Giovanni (da altri è chiamato Jacopo) de'
Frangipani, signore di quel castello, colla speranza di ricavarne un
gran guiderdone dal re Carlo, li prese e mandogli al re, che a questa
nuova vide con immenso gaudio coronata la memorabil sua vittoria,
giacchè Arrigo di Castiglia con altri nobili era anch'egli rimasto
prigioniere. Custodito fu nelle carceri di Napoli Corradino sino al
principio d'ottobre, nel qual tempo, tenuto un gran parlamento, dove
intervennero i giurisconsulti, i baroni e sindaci della città, fu
proposta la causa di questo infelice principe. Ricobaldo, storico
ferrarese, dice d'aver inteso da Gioachino di Reggio, il quale si
trovò presente a quel giudizio, che i principali baroni franzesi e
i giurisconsulti, e fra gli altri Guido da Sazara lettor celebre di
leggi in Modena e in Reggio, dimorante allora in Napoli, sostennero,
che giustamente non si potea condannare a morte Corradino, perchè a lui
non mancavano ragioni ben fondate per cercare di ricuperar il regno
di Sicilia e Puglia, conquistato con tanti sudori da' suoi maggiori
sopra i Saraceni e Greci, senza aver egli commesso delitto alcuno, per
cui ne dovesse essere privato. Si allegava che l'esercito di Corradino
avea saccheggiate chiese e monisteri; ma si rispondeva, non costare
che ciò fosse seguito per ordine d'esso Corradino; e forse non averne
fatto altrettanto e peggio anche le milizie del medesimo re Carlo? Un
solo dottore di leggi fu di parere contrario, ed è credibile che altri
ancora dei baroni beneficati dal re Carlo, per timore della casa di
Suevia, consigliassero la morte di Corradino. In somma al barbarico
sentimento di questi tali si attenne esso re Carlo, figurandosi egli,
finchè vivesse Corradino, di non potersi tenere per sicuro possessore
del regno. Però nel dì 29 di ottobre del presente anno (e non già
nell'anno seguente, come taluno ha scritto), eretto un palco sulla
piazza, oppure sul lido di Napoli, fu condotto colà il giovinetto
Corradino, che dianzi avvertito dell'ultimo suo destino, avea fatto
testamento e la sua confessione. L'innumerabil popolo accorso a sì
funesto spettacolo non potea contenere i gemiti e le lagrime[173].
Fu letta la feral sentenza da Roberto da Bari giudice, al quale, se
crediamo a Giovanni Villani[174], finita che fu la lettura, _Roberto_
figliuolo del conte di Fiandra, genero del re Carlo, diede d'uno
stocco nel petto, dicendo che a lui non era lecito di sentenziare a
morte sì grande e gentil signore: del qual colpo colui cadde morto,
presente il re, e non ne fu fatta parola. Lasciò _Corradino_ la testa
sul palco, e dopo lui furono decollati _Federigo duca_ d'Austria,
il _conte Gherardo_ da Donoratico di Pisa sugli occhi del _conte
Galvano_ suo padre, al quale medesimamente fu dipoi spiccato il capo
dal busto. Altri scrivono che Galvano Lancia fu allora decapitato.
Vennero i loro cadaveri vilmente seppelliti, ma fuori di sacrato,
come scomunicati. D'altri nobili ancora, decollati in quell'infausto
giorno, fanno menzione varii scrittori. Così nell'infelice Corradino
ebbe fine la nobilissima casa di Suevia, e in Federigo la linea dei
vecchi duchi d'Austria, con passar dipoi dopo qualche tempo quel ducato
nella famiglia degli arciduchi d'Austria, che gloriosamente ha regnato
e regna fino a' dì nostri. Un'infamia universale si acquistò il re
Carlo presso tutti gli allora viventi, ed anche presso i posteri, e
fin presso i suoi stessi Franzesi, per questa crudeltà; e fu osservato
che da lì innanzi gli affari suoi, benchè paressero allora giunti al
più bell'ascendente, cominciarono a declinare, con piovere sopra di
lui gravissime disgrazie. Enea Silvio[175], che fu poi papa Pio II,
e varii storici napoletani e siciliani scrivono che Corradino sul
palco quasi in segno d'investitura gittò un guanto al popolo, con
cui egli intese di chiamare all'eredità di quel regno _don Pietro_
d'Aragona, marito di _Costanza_, figliuola del fu _re Manfredi_, con
altre particolarità ch'io tralascio. Ma probabilmente queste furono
invenzioni de' tempi susseguenti, per dar più colore a quanto operarono
gli Aragonesi. Portata in Sicilia la nuova della disfatta e prigionia
di Corradino, cominciarono que' popoli a ritornare dalla ribellione
all'ubbidienza del re Carlo. Ed avendo egli poscia spedita colà la
sua armata navale sotto il comando del conte Guido di Monforte, ossia
di Guglielmo Stendardo, ridusse tutto il resto dell'isola alla sua
divozione col macello di gran gente, senza distinguere gl'innocenti
dai rei[176], con far prigione Corrado di Antiochia capo dei sollevati.
Costui restò privo degli occhi; e infine impiccato insieme con Nicolò
Maleta. _Federigo di Castiglia_ e Corrado Capece sulle navi pisane si
salvarono a Tunisi dallo sdegno del re Carlo, il quale non la finì di
sfogar l'animo suo vendicativo sopra i popoli della Sicilia e Puglia,
con devastar città e terre, fare strage dei prigioni, ed imporre
esorbitanti aggravii a' sudditi di quelle contrade, con lasciare
a' suoi Franzesi una sì sfrenata licenza, che pareva a que' popoli
d'essere caduti in una deplorabile schiavitù, peggiore che quella de'
Barbari.

Abbiamo dagli Annali Ecclesiastici[177], che papa _Clemente IV_,
siccome pontefice di santi e placidi costumi, scrisse al re Carlo,
pregandolo per suo bene ancora di mitigare il furor suo, e de' suoi
contra de' miseri Siciliani e Pugliesi, e di abbracciar la clemenza:
tanto è lontano ch'egli consigliasse la morte di Corradino, come
sparsero voce i malevoli. Oltre a ciò, scrisse al santo _re Lodovico_,
acciocchè anch'egli adoperasse gli uffizii col fratello. Ma Carlo
fece le orecchie di mercatante, e seguitò il corso della vendetta.
Se n'ebbe col tempo a pentire. Iddio intanto levò l'ottimo pontefice
dagli affanni del nostro mondo, con chiamarlo alla quiete e felicità
dell'altro. Accadde la di lui morte in Viterbo[178] nella vigilia
di sant'Andrea, ossia nel dì 29 di novembre, vegnendo il dì 30, e in
essa città gli fu data sepoltura. Gran tempo restò dipoi vacante la
cattedra di san Pietro. Dopo la prigionia di Arrigo di Castiglia, a
cui, per cagion della parentela col re Carlo, fu salvata la vita, e
dopo alcuni anni renduta anche la libertà, aveva il papa suddetto
reintegrato esso re Carlo nel grado di senatore di Roma; e perciò
venuto a Roma, ne ripigliò il possesso, e tornò ad esercitar quella
carica per mezzo d'un suo vicario[179], con aggiugnere a' suoi titoli
ancor questo. In mezzo a tante sue politiche e militari occupazioni
non dimenticò il re suddetto di pensare ad un'altra moglie, e questa
fu _Margherita di Borgogna_. Negli Annali di Milano[180] è scritto
ch'essa arrivò in quella città nel dì 10 d'ottobre, e vi fu ricevuta
con baldacchino posto sopra dodici aste, portate dai nobili, e con
altri onori, giuochi e concorso d'innumerabil popolo. Nel dì 16 d'esso
mese giunse a Parma[181]; nel dì 19 a Reggio, e di là a Bologna.
In tutte queste città trattata fu colla magnificenza convenevole
ad una gran regina. Portossi in quest'anno nel mese di novembre a
Milano[182] un legato apostolico per riconciliar quel popolo colla
Chiesa romana e col loro arcivescovo _Ottone Visconte_. Se voleano
essere liberati dall'interdetto, dimandò egli, che tutti giurassero
fedeltà alla santa Sede, cioè di eseguire i di lei comandamenti; che
riconoscessero Ottone per legittimo loro pastore; gli restituissero
i beni, e gli permettessero l'ingresso e la permanenza nella città; e
che non mettessero contribuzioni al clero. Tutto promisero i Torriani
dominanti e il popolo. Diedero anche idonea sicurtà: con che tolto
fu l'interdetto, assoluti gli scomunicati, e posti gli uffiziali
dell'arcivescovo in possesso de' beni usurpati. Se ne tornò il legato
a Roma per far venir Ottone alla sua residenza, nel qual tempo mancò
di vita il papa. Per tal nuova giubilarono forte i Torriani, nè più si
curarono di adempiere le promesse fatte. Teneva tuttavia il _marchese
Oberto_ Pelavicino gran ghibellino le terre di Scipione, Pellegrino,
Gislagio, Landasio, Busseto, Pissina ed altri luoghi[183]; ma era
la sua principal dimora in Borgo San Donnino, da dove, assistito dai
fuorusciti parmigiani, facea guerra alla città di Parma. Del pari il
conte Ubertino Lando, altro ghibellino, possedendo la Rocca di Bardi,
Compiano, Monte Arsiccio ed altre terre, unito cogli usciti di Piacenza
infestava non poco quella città. Raunarono i Parmigiani coll'aiuto
di tutte le loro amistà un esercito di circa trentamila persone, e
formarono l'assedio di Borgo San Donnino. Nel dì 21 di ottobre seguì
accordo e pace fra gli uomini di quella terra e i Parmigiani[184]. Se
n'andò con Dio il marchese Pelavicino, e i fuorusciti di Parma con
giubilo universale rientrarono di concordia nella loro città. Ma i
Parmigiani nel dì 13 di novembre contro i patti poco prima stabiliti,
essendo iti al suddetto Borgo di San Donnino, smantellarono affatto
quella terra, con distribuirne gli abitanti in varie circonvicine
castella. Formarono anche un decreto di non poterla mai più rifare,
affinchè non fosse più in istato di molestar con guerre la città
di Parma, siccome tante volte in addietro era avvenuto. Similmente
i Piacentini ebbero gran guerra col conte Ubertino Landò; e avendo
prese le castella di Seno e di Scipione, distrussero l'ultimo contro i
patti. Compiè il corso di sua vita in quest'anno _Rinieri Zeno_ doge di
Venezia[185], e in luogo suo fu eletto _Lorenzo Tiepolo_ nel dì 25 di
luglio. Restò in tal occasione stabilita la forma con cui oggidì si fa
l'elezione del nuovo doge. Furono delle commozioni in Brescia[186] fra
i cittadini delle due fazioni. Perchè i Ghibellini gran festa aveano
fatto per la venuta di Corradino, i Guelfi nel dì 14 di novembre,
dato di piglio all'armi, vollero cacciar di città gli avversarii.
Frappostosi Francesco Torriano governatore, quetò il tumulto, col
mandare a' confini in Milano alcuni Guelfi nobili e popolari. Ma nel
dì 14 di dicembre di nuovo furono in armi i Guelfi, e fecero uscir
di città non solamente parecchi de' Ghibellini, ma anche lo stesso
Francesco dalla Torre e _Raimondo vescovo_ di Como suo fratello.
Rifugiaronsi gli usciti in varie castella; e i Veronesi, prevalendosi
di questa divisione, s'impadronirono di Desenzano, Rivoltella e
Patengolo.

NOTE:

[162] Monach. Patavinus, in Chron., tom. 8 Rer. Ital.

[163] Caffari, Annal. Genuens., lib. 8, tom. 6 Rer. Ital.

[164] Annales Pisani, tom. 6 Rer. Ital.

[165] Sabas Malaspina, lib. 4, cap. 7.

[166] Ricordano Malaspina, cap. 191.

[167] Raynald., in Annal. Eccles.

[168] Sabas Malaspina, lib. 3, cap. 18.

[169] Sabas Malaspina, lib. 4, cap. 40.

[170] Bartholomaeus de Neocastro, cap. 8, tom. 13 Rer. Ital.

[171] Ricordano Malaspina, cap. 192. Giovanni Villani, lib. 7, cap. 26.

[172] Richobaldus, in Pomar., tom. 9 Rer. Ital.

[173] Bartholomaeus de Neocastro, cap. 9.

[174] Giovanni Villani, lib. 7, cap. 29.

[175] Æneas Silvius, in Hist. Austr. apud Boecl.

[176] Sabas Malaspina, lib. 4, cap. 18.

[177] Raynaldus, in Annal. Eccl.

[178] Bernardus Guid., in Vita Clementis IV.

[179] Monachus Patavinus, in Chron., tom. 8 Rer. Ital.

[180] Annales Mediol., tom. 16 Rer. Ital.

[181] Memorial. Potest. Regiens., tom. 8 Rer. Ital.

[182] Gualvan. Flamma, Manipul. Flor., cap. 304.

[183] Chron. Placent., tom. 16 Rer. Ital.

[184] Chron. Parmense, tom. 9 Rerum Ital.




    Anno di CRISTO MCCLXIX. Indizione XII.

    Santa Sede vacante.
    Imperio vacante.


Altro non rimaneva in Puglia che la città di Lucera ossia Nocera, nido
degli infedeli, cioè de' Saraceni, la quale al _re Carlo_ ricusasse
ubbidienza. Ne imprese egli l'assedio[187], e tanto vi stette sotto,
che quel popolo, dopo essersi ridotto a pascersi d'erba, e dopo aver
perduta gran gente, si diede a discrezione nelle mani d'esso re. Divise
egli i sopravvissuti per varie provincie, affinchè non potessero più
alzare la testa e raunarsi; e molti d'essi abbracciarono, almeno in
apparenza, la fede di Gesù Cristo[188]. Furono diroccate le muraglie
di quella città, e quanti cristiani disertori ivi si trovarono furono
senza misericordia tutti messi a filo di spada. Giunta a Napoli
la nuova _regina Margherita_ di Borgogna, moglie del re Carlo, si
solennizzò il suo arrivo con incredibil magnificenza ed allegrezza.
Ne lasciò una descrizione Saba Malaspina. Festa si fece ancora in
Toscana per li prosperi avvenimenti de' Guelfi[189]. Erano venuti
nel mese di giugno al castello di Colle in Valdelsa i Sanesi colle
masnade de' Tedeschi, Spagnuoli, Pisani, e coi rinforzi degli usciti
di Firenze e d'altri Ghibellini, sotto il comando di Provenzano
Selvani governatore di Siena, e del conte Guido Novello. A questo
avviso si mosse Giambertoldo, vicario del re Carlo in Firenze, co'
suoi Franzesi, co' Fiorentini e con altri aiuti delle terre guelfe di
Toscana; e, dato loro battaglia, li ruppe e sconfisse, con grandissima
perdita dei Sanesi. A messer Provenzano, che restò preso, fu mozzo il
capo e portato sopra una lancia per tutto il campo. Andarono poscia i
Fiorentini in soccorso de' Lucchesi contro ai Pisani; fu preso da loro
per forza il castello d'Asciano; giunsero sino alle porte di Pisa,
e quivi i Lucchesi per vergogna de' Pisani fecero battere moneta. Ma
nello stesso anno l'acque del fiume d'Arno per disordinato diluvio,
e perchè i legnami condotti da esse fecero rosta al ponte di Santa
Trinita, crebbero tanto, che allagarono la maggior parte di Firenze,
e si levarono finalmente in collo quel ponte e l'altro alla Carraia.
Cessò di vivere nel mese di maggio il _marchese Oberto_ Pelavicino
in uno dei suoi castelli, se crediamo al Sigonio, senza cercar
l'assoluzione dalle scomuniche. Ma ci assicura l'autore della Cronica
di Piacenza[190], dopo varii elogi della sua prudenza, affabilità
e potenza, ch'egli ricevette tutti i sacramenti della Chiesa, e
con grande esemplarità morì fra le braccia dei religiosi, ridotto,
dopo la signoria di tante città, in assai basso stato. Continuarono
nulladimeno Manfredi suo figliuolo, e i di lui nipoti a posseder molte
castella, e lungamente sostennero di poi il decoro di quell'antica e
nobil famiglia. Peggior condizione fu quella di Buoso da Doara[191],
che tanta figura aveva anch'egli fatta nel mondo negli anni addietro.
Iti nel mese di luglio i Cremonesi coll'oste loro alla Rocchetta, dove
egli soggiornava, il costrinsero in fine a capitolarne la resa. Fu
diroccata quella fortezza, ed egli ritiratosi nelle montagne, fece ben
varii sforzi per ringambarsi, ma infine dopo qualche anno poveramente
terminò i suoi giorni. È considerabile una notizia a noi conservata
dalla suddetta Cronica di Piacenza. Le mire del re Carlo tendevano alla
signoria di tutta la Italia, secondato in ciò per amore o per forza dai
papi. A questo fine mandò suoi ambasciatori alle città di Lombardia,
e questi ottennero che si tenesse in Cremona un gran parlamento, in
cui fu esposto il desiderio d'esso re di ottenere il dominio di tutte
le città che seguitavano la parte della Chiesa, ossia la guelfa, con
promettere a tutti protezione e molti vantaggi. Concorrevano a darsegli
i Piacentini, Cremonesi, Parmigiani, Modenesi, Ferraresi e Reggiani. Ma
di contrario parere furono i Milanesi, Comaschi, Vercellini, Novaresi,
Alessandrini, Tortonesi. Torinesi, Pavesi, Bergamaschi, Bolognesi e
il marchese di Monferrato, consentendo bensì di averlo per amico, ma
non già per signore. Per questa discordia finì il parlamento, senza
che il re Carlo riportasse alcun frutto delle sue alte idee. Il popolo
di Piacenza nell'anno presente, ricevuti dei rinforzi da Milano e da
Parma, si portò all'assedio della rocca di Bardi, posseduta dal conte
Ubertino Lando, e vi consumò intorno di molta gente. Dopo cinque mesi
l'ebbero a patti, e vi posero un buon presidio. Ma il conte Ubertino
virilmente seguitò più che prima a far guerra a Piacenza, e le tolse
alcune castella, uccidendo e menando prede in gran copia.

Accadde in quest'anno[192], che _Napo_, ossia _Napoleone_, signor di
Milano e di Lodi, essendosi portato a quest'ultima città, fu insultato
dalla potente famiglia de' Vestarini, gittato da cavallo e vilmente
trattato. Tornossene a Milano, pieno di confusione e vergogna, ma più
dello spirito della vendetta. Nè differì il farla. Con potente esercito
andò colà, ed, espugnata la città nel dì di santa Margherita, mandò
nelle prigioni di Milano Sozzino de' Vestarini; due suoi figliuoli fece
crudelmente morire; ordinò la fabbrica di due fortezze in quella città,
ed esaltò la famiglia guelfa di Fissiraga, la quale col tempo usurpò
quel dominio. Fecero oste nell'anno presente i Modenesi colla lor
fanteria e cavalleria nel Frignano contro Guidino da Montecuccolo, per
cagione d'un castello da lui tolto ai Serafinelli[193]. Ma sopraggiunto
il conte Maghinardo con gran quantità di cavalleria bolognese, si venne
ad una fiera zuffa, in cui rimase sconfitto l'esercito modenese, e
quasi tutti i Reggiani, accorsi in aiuto d'essi Modenesi, vi lasciarono
la vita. Covando i Torriani signori di Milano un fiero sdegno contra
de' Bresciani[194], ostilmente nell'anno precedente erano entrati nel
loro territorio, ed aveano prese le terre di Capriolo e Palazzuolo,
mentre i Bresciani si trovavano all'assedio di Minervio. Per comporre
questa discordia, si erano interposti _Filippo arcivescovo_ di Ravenna
e legato pontificio, _Obizzo marchese_ d'Este e signor di Ferrara e
_Lodovico conte_ di San Bonifazio, con riuscir loro di far ritirare le
armi de' Torriani, e di liberar Minervio dall'assedio. Ma perciocchè
insistevano i Torriani che fossero rimessi in Brescia i fuorusciti,
al che consentivano i nobili della città, si sollevò il popolo di
contrario parere nel dì 28 d'agosto d'esso anno contra dei nobili, e
parte di loro spinse fuori della città, e parte presi ritenne nelle
carceri. Il perchè in questo anno il re Carlo, che facea l'amore a
questa sì potente città, v'inviò suoi ambasciatori per mettervi pace,
e v'andarono quegli ancora de' Bolognesi. Fu in fine conchiuso che
i prigioni fossero inviati a' confini nella città d'Alba, di cui,
siccome ancora d'altre terre nel Piemonte, era allora signore il re
Carlo[195]. Ma nel viaggio da frate Taione e da Buoso da Doara, che era
ancor vivo, furono liberati, con restar prigioni cento cavalieri che
li scortavano. Nè mancarono novità in Verona. Vi fu ucciso Turisendo
dei Turisendi[196], uno de' maggiorenti; ed essendo fuggiti dalla
città molti ivi detenuti prigioni, s'impadronirono essi delle terre
di Legnago, Villa Franca, Soave e d'altre castella. Fatta anche lega
con Lodovico conte di San Bonifazio, e cogli altri usciti di Verona,
cominciarono contra di _Mastino dalla Scala_ signor di Verona un'aspra
guerra, che durò per più di due anni. Furono cagione cotali novità che
la maggior parte de' nobili veronesi, de' quali ci conservò Parisio
da Cereta il catalogo, furono cacciati da Verona e banditi: con che
Mastino maggiormente assodò la sua signoria sopra il popolo di quella
città, e ricuperò poscia l'una dietro l'altra le terre predette. Circa
questi tempi anche in Mantova avvennero funeste dissensioni per la
rivalità delle potenti famiglie[197]. I conti di _Casalalto_ aiutati da
_Pinamonte de' Bonacolsi_, ossia _de' Bonacossi_, fecero colla forza
sloggiare i nobili _Zanicali_ con tutti i loro aderenti; e poscia
Pinamonte, avendo proditoriamente prese l'armi col popolo, ne scacciò
gli stessi conti, ed arrivò a farsi proclamar signore di Mantova: in
quali anni precisamente seguissero tali mutazioni, nol so io dire. Il
Platina nella Storia di Mantova, che le descrive, e mostra mischiato in
quelle turbolenze _Obizzo marchese_ d'Este, siccome quegli che aspirava
al dominio di Mantova, non ne assegna gli anni: difetto non lieve della
storia sua. Ma veggasi all'anno 1272. Cessar dovette in questi tempi
anche la potenza di _Lodovico conte_ di S. Bonifazio, sostenuta per
molti anni nella città di Mantova. Che l'anno presente i Piacentini,
i Milanesi e parecchi altri popoli di Lombardia giurassero fedeltà a
_Carlo re_ di Sicilia e Puglia, e il prendessero per loro signore,
lo scrive l'autore della Cronica di Piacenza[198]. Ma quest'ultima
partita non par molto sussistente. Verisimilmente altro non fecero
che dichiararsi aderenti al re Carlo, e mettersi sotto la di lui
protezione, ma non già sotto la di lui signoria.

NOTE:

[185] Dandul., in Chron., tom. 12 Rer. Ital.

[186] Malvecius, Chron. Brixian., tom. 14 Rer. Italic.

[187] Sabas Malaspina, lib. 4, cap. 20,

[188] Monachus Patavinus, in Chron., tom. 8 Rer. Italic.

[189] Ricordan. Malaspina, cap. 194.

[190] Chron. Placent., tom. 16 Rer. Ital.

[191] Annales Veteres Mutinens., tom. 11 Rer. Ital.

[192] Gualvan. Flamma, cap. 305.

[193] Memorial. Potestat. Regiens., tom. 8 Rer. Ital.

[194] Malvecius, Chron. Brixian., tom. 14 Rer. Ital.

[195] Caffari, Annal. Genuens., lib. 8, tom. 6 Rer. Ital.

[196] Paris de Cereta, Chron. Veronens., tom. 8 Rer. Ital.




    Anno di CRISTO MCCLXX. Indizione XIII.

    Santa Sede vacante.
    Imperio vacante.


L'anno fu questo in cui _Lodovico IX_ santo re di Francia volle
compiere il secondo voto della spedizione sua contro gl'infedeli[199].
Sul principio di marzo si mise in viaggio col cardinale d'Albano
legato apostolico; e con un fiorito esercito passò in Provenza, dove
solamente ne' primi giorni di luglio imbarcata la gente, sciolse
le vele. Battuta quell'armata da una furiosa tempesta, approdò a
Cagliari in Sardegna, e di là poi dirizzò le prore verso L'Africa.
Perchè il bey ossia il re di Tunisi gli avea fatto sperare di volersi
convertire alla fede di Cristo, e per altri motivi, prevalse il
motivo di sbarcare colà. Si trovò che quel Barbaro avea tutt'altro
in cuore che d'abbracciar la religion cristiana; anzi coll'arrivo
dei Franzesi fece metter ne' ferri tutti quanti i mercatanti e gli
schiavi cristiani di Tunisi, che erano alquante migliaia. Fu dunque
determinato di usar la forza, e non si tardò a prendere il castello
di Cartagine, dove il santo re si trincierò, aspettando intanto
l'arrivo di _Carlo re_ dì Sicilia colla sua flotta, che dovea portar
un poderoso rinforzo di gente, di munizioni e di viveri. Ma il re
Carlo oltre l'espettazione tardò un mese ad arrivar colà: nel qual
tempo, per gli eccessivi caldi, per la diversità del clima e per la
penuria dell'acqua dolce, s'introdusse nella regale armata il flusso
di sangue con febbri maligne, che cominciarono a fare ampia strage
dell'alta e bassa gente. Vi perì _Giovanni Tristano_ conte di Nivers,
figliuolo del re, e poco appresso il _cardinale legato Radolfo_, con
altri nobili. Ed infermatosi lo stesso re santo _Lodovico_, nel dì
25 d'agosto con ammirabil costanza d'animo, rassegnazione al volere
di Dio e atti di soda pietà, volò a ricevere in cielo quella corona
ch'egli amò e desiderò più che l'altra della terra, lasciando in una
total costernazione l'armata sua. Arrivato in questo tempo il re Carlo
con una potentissima flotta, rincorò gli animi abbattuti, e fatto
dichiarare re di Francia _Filippo_ figliuolo primogenito del defunto
re, ottenne che si strignesse d'assedio la città di Tunisi. Durò
circa tre mesi questa impresa con varie scaramuccie; e veggendo il re
saraceno l'ostinazion de' cristiani, si ridusse in fine a pregar di
pace o tregua[200], e questa fu conceduta, per potersi tirar con onore
da quel paese. L'accordo fu stabilito, con obbligarsi colui di sborsare
cento cinque mila fiorini d'oro, oppure oncie d'oro, da pagarsi la
metà di presente, e l'altra fra due anni; di liberar tutti gli schiavi
cristiani; di permettere l'esercizio libero e la predicazion della
religione di Cristo; e finalmente di pagar da lì innanzi annualmente al
re di Sicilia quaranta mila scudi di tributo. Il che fatto, nel dì 28
di novembre tutto l'esercito franzese e siciliano s'imbarcò, e voltò
le prore alla volta della Sicilia. Il non avere il re Carlo mostrato
alcun pensiero di soccorrere Terra santa, al quale oggetto s'erano
imposte tante contribuzioni ai popoli e alle chiese, e tanti aveano
presa la croce, diede motivo ad una universal mormorazione, gridando
tutti ch'egli unicamente per suo vantaggio, e per rendersi tributario
il regno di Tunisi, avea promossa la crociata, ed eccitato il santo
re fratello a fermarsi colà. Soprattutto se ne stomacò, e ne fece
dell'aspre doglianze _Edoardo principe_ d'Inghilterra, il quale nel
tempo dello stesso trattato arrivò a Tunisi, e veleggiò poscia verso di
Accon, per dare un vero compimento al suo voto. Ma nell'ultimo giorno
di novembre arrivata la flotta franzese e siciliana alla vista di
Trapani in Sicilia, fu sorpresa da sì orrida tempesta, che la maggior
parte o restò preda del mare, o andò a rompersi in terra colla morte,
chi dice di quattro, chi di molte più migliaia di persone, e colla
perdita del danaro pagato dai Saraceni, e d'altri innumerabili arnesi.
Il Continuatore di Caffaro, allora vivente, scrive che vi perirono
infiniti uomini. Trovavansi in quell'armata ben dieci mila Genovesi,
parte per combattere colle lor navi contra degl'infedeli, e parte per
armare le galee franzesi. Commise il re Carlo in sì funesta congiuntura
un'azione delle più nere che si possano immaginare; imperciocchè di
tutto quello che si potè salvare e ricuperar dal naufragio, egli si
fece padrone, allegando un'empia legge del re Guglielmo, e una lunga,
ma infame consuetudine, che tutte le robe dei naufraganti erano del
fisco. Nè giovò ai Genovesi il dire che per servigio della crociata
e di lui stesso erano venuti, nè il produrre le convenzioni seguite
con lui, per cui era promessa sicurezza alle lor persone e robe, in
casi ancora di naufragio. Nel tribunale di quell'avido principe riuscì
inutile ogni ragione e doglianza.

Fu in quest'anno una strepitosa sollevazione in Genova, città sempre
piena di mali umori in que' tempi, cioè di fazioni, parzialità e
discordie. Per cagione della podesteria di Ventimiglia si venne
all'armi nel dì 28 di ottobre. I Doria e gli Spinola, famiglie
potentissime, insorsero contra i Grimaldi e Fieschi, e s'impadronirono
del palazzo del podestà. Questi si rifugiò nelle case de' Fieschi;
ma quivi ancora perseguitato, fu preso, e poi licenziato colla paga a
lui dovuta di tutto l'anno. In quello stesso giorno furono proclamati
capitani di Genova[201] con mero e misto imperio _Oberto Spinola_
e _Oberto Doria_, che presero il partito dei Ghibellini, ossia
dell'imperio; nè luogo alcuno si contò che non si sottomettesse alla
loro autorità: il che produsse pace e quiete per tutto il Genovesato.
Non cessava intanto la guerra fra il popolo di Brescia signoreggiante
nella città e i nobili fuorusciti[202]. Quivi si trovava un messo del
re Carlo per nome Ugo Staca. Costui con una gran turba di cittadini,
dopo essere stato a Gambara, se ne tornava alla città. Nella villa di
Leno fu assalito improvvisamente dagli usciti, che moltissimi uccisero
del seguito suo. Questo colpo fece risolvere i cittadini di alzar le
bandiere del re Carlo, e di acclamarlo per loro signore nel dì 30 di
gennaio. Carlo vi mise per governatore l'arcivescovo di San Severino,
e spedì ad essa città una compagnia d'uomini per lor sicurezza.
Ciò non ostante, continuarono gli usciti a far guerra, ma con loro
svantaggio, alla città. Nell'anno presente i Pisani[203], oramai
conoscendo di non poter contrastare colla possanza del re Carlo e de'
Guelfi di Toscana, fecero pace co' Lucchesi, e cercarono ed ottennero
la grazia del medesimo re. Un pari accordo seguì fra i Sanesi[204] e i
Fiorentini, per cagion del quale ritornarono in Siena i Guelfi usciti;
ma non passò gran tempo ch'essi Guelfi, nulla curando i patti fatti,
scacciarono dalla città i Ghibellini: sicchè non restò in Toscana
città che non si reggesse a parte guelfa. E i Fiorentini sotto alcuni
pretesti disfecero il castello di Poggibonzi, che era de' più belli e
forti della Toscana, e ridussero quel popolo ad un borgo nel piano.
Cominciò in questo anno la guerra fra i Veneziani[205] e Bolognesi.
Aveano i Ferraresi, Padovani e Trivisani negato al doge di Venezia
soccorso di grani in tempo di grave carestia, avendone bisogno per loro
stessi. Sdegnato egli, impose delle nuove gabelle alle mercatanzie,
e fece guardare i forti dell'Adriatico, acciocchè niuno conducesse
vettovaglie, se non a Venezia, nè passava sale in terra ferma. Se ne
disgustarono forte i Bolognesi, perchè loro ne veniva gran danno; e
quantunque inviassero ambasciatori a dolersene, non ne riportarono se
non delle amare risposte. Era allora al sommo la potenza dei Bolognesi,
giacchè comandavano alla maggior parte della Romagna. Però, adunato un
esercito di circa quaranta mila persone, andarono al Po di Primaro,
e quivi piantarono un castello ossia fortezza, secondo l'uso di que'
tempi. Venne pertanto spedita da Venezia una flotta di molte navi per
impedir quel lavoro, con trabucchi e mangani dall'altra riva del Po; ma
i Bolognesi non restarono per questo di compierlo, nè si attentarono
i Veneziani di sturbarli. Dopo la morte di Aldigieri Fontana, avendo
tentato in vano i suoi parenti, potente famiglia di Ferrara[206], di
torre il dominio di quella città ad _Obizzo marchese_ d'Este, se ne
fuggirono, ritirandosi sul Bolognese, a Galiera, da dove cominciarono
a danneggiare il territorio di Ferrara. Ottennero poscia perdono dal
marchese, purchè andassero a' confini nelle città ch'egli loro assegnò.

NOTE:

[197] Platina. Hist. Mantuan., tom. 20 Rer. Ital.

[198] Chron. Placentin., tom. 16 Rer. Ital.

[199] Nangius., Monach. Patavinus, in Chron. Guilielmus de Podio, Gesta
S. Lodovici, et alii.

[200] Caffari, Annal. Genuens., lib. 96, tom. 6 Rer. Ital.

[201] Chron. Placent., tom. 16 Rer. Ital.

[202] Malvecius, Chron. Brixian., tom. 14 Rer. Italic.

[203] Ptolomeus Lucens., Annal. Brev., tom. 2 Rer. Ital.

[204] Annales Senenses, tom. 15 Rer. Ital.

[205] Dandul., in Chron., tom. 12 Rer. Ital.




    Anno di CRISTO MCCLXXI. Indizione XIV.

    GREGORIO X papa 1.
    Imperio vacante.


_Filippo_ nuovo re di Francia e _Carlo re_ di Sicilia suo zio
sen vennero a Viterbo, affine di sollecitare i discordi cardinali
all'elezione di un papa. Avvenne che colà ancora si portò il _conte
Guido_ di Monforte, vicario allora per esso re Carlo in Toscana[207].
Nudriva costui un immenso odio contro la real casa d'Inghilterra,
perchè il _conte Simone_ suo padre era stato ucciso, e ben giustamente,
per gli suoi demeriti, dal re d'Inghilterra. Per questo mal talento
commise esso conte Guido una delle più abbominevoli azioni che possano
cadere in mente di uomo e cristiano. Imperocchè, avendo trovato in
chiesa attento alla sacra messa _Arrigo_, figliuolo di_ Riccardo
d'Inghilterra_ re de' Romani, ch'era venuto coi suddetti due re dalla
crociata di Tunisi, crudelmente quivi uccise quell'innocente principe.
Nè di ciò contento, perchè gli fu ricordato che suo padre era stato
strascinato, tornò indietro, e, preso pe' capelli quel cadavero, lo
strascinò fuori di chiesa. Sotto gli occhi, per così dire, di quei due
re fu commesso questo esecrabil fatto, e non se ne vide risentimento
alcuno, non senza gravissimo lor biasimo; se non che il re Carlo gli
levò il vicariato della Toscana. Se ne fuggì questo empio assassino;
ma il colse a suo tempo la mano di Dio, perchè finì malamente i
suoi dì nelle prigioni di Sicilia. Benchè nulla avessero operato
le premure dei suddetti re per indurre il collegio de' cardinali ad
accordo, di maniera che attediati si partirono da Viterbo; pure da
lì ad alcuni mesi si applicarono essi cardinali daddovero a dare un
nuovo papa alla Chiesa di Dio[208]. Di grave scandalo era stato ai
popoli cristiani il vedere che da tanto tempo non aveano saputo i
quindici cardinali accordarsi nell'elezione di alcun di essi; colpa
della loro ambizione, che anteponeva il privato interesse a quel
della repubblica cristiana. Fecero essi adunque un compromesso nel
dì primo di settembre in sei cardinali, i quali senza perdere tempo
nominarono papa _Tedaldo_, appellato ancora _Tebaldo_, della nobil casa
de' Visconti di Piacenza, non cardinale, non vescovo, ma solamente
arcidiacono di Liegi[209], personaggio nondimeno di santi costumi,
che si trovava allora in Accon, ossia in Acri di Soria, dove faticava
in servigio della cristianità. Parve maravigliosa questa elezione,
perchè egli neppure era conosciuto da alcuno dei cardinali; eppur
tutti consentirono in lui, e se ne applaudirono bene a suo tempo:
così bella riuscita fece questo degnissimo successore di san Pietro.
Spedì il sacro collegio ambasciatori ad Accon a notificargli la sua
promozione. Accettò egli l'elezione, e prese dipoi il nome di _Gregorio
X_ con incredibil giubilo de' cristiani orientali, che concepirono di
grandi speranze d'aiuti per la ricuperazione di Terra santa, stante
il piissimo zelo già sperimentato di questo insigne personaggio per
li progressi della crociata. Si dispose egli intanto pel suo ritorno
in Italia: del che parleremo all'anno seguente. Cominciò in quest'anno
a declinar la potenza de' Torriani[210]. Dopo essere stati i Comaschi
sotto il loro governo per dieci anni, si ribellarono, e preso Accursio
Cotica, vicario di _Napo dalla Torre_, tanto il ritennero, che fu
rilasciato Simone da Locarno, il quale per nove anni era stato detenuto
prigione in una gabbia di ferro in Milano. Rivoltatesi ancora contra
de' Torriani le due nobili famiglie milanesi Castiglioni e Birago, si
unirono co' nobili fuorusciti: del che sdegnato forte Napo Torriano,
ostilmente entrò nel Seprio, e vi prese e diroccò il castello di
Castiglione. In molte angustie si trovava il popolo di Piacenza[211]
per l'aspra guerra che gli faceva il conte Ubertino Lando coi nobili
fuorusciti di quella città. Il perchè trattarono nel loro consiglio di
darsi a Carlo re di Sicilia. Gran dibattimento, gran discordia fu ne'
partiti; ma finalmente la vinse l'affermativa, e si giurò fedeltà ad
esso re, con lasciare libertà a tutti i banditi di ritornare in città
nel termine d'un mese, purchè si sottomettessero al re. La maggior
parte d'essi vi ritornò.

Passò in quest'anno per Reggio di Lombardia[212] _Filippo re_ di
Francia, conducendo seco l'ossa del santo genitore _Lodovico IX_ e di
_Giovanni Tristano_ suo fratello. Correvano tutti i popoli a venerar
la cassa del re defunto, riguardandolo tutti come un principe santo; e
questa si deponeva nelle chiese con molti doppieri accesi all'intorno.
E però restò in queste parti una distinta divozione verso di lui,
tenendosi tuttavia care le di lui monete, per appenderle al collo
dei figliuolini. Nel dì primo d'aprile arrivò esso Filippo a Parma;
ed avendo le sue soldatesche bruciate quindici case a Colorno[213],
rifece quel danno con adeguato pagamento. Grave carestia patirono in
quest'anno i Reggiani e Parmigiani: ciò non ostante fecero oste al
castello di Corvara, dove dimorava con assai banditi Jacopo da Palù,
e presolo dopo tre mesi di assedio, poco dappoi lo smantellarono.
Continuando la guerra fra i Veneziani e Bolognesi[214] al Po di
Primaro, nel primo dì di settembre vennero alle mani i due nemici
eserciti, e toccò la peggio ai Veneziani. Confessa il Dandolo[215] che
i suoi lasciarono in preda ai Bolognesi le lor tende e bagagli; ma
che sopraggiunti altri capitani con gente assai, uccisero molti de'
Bolognesi, e fortificarono il castello di Sant'Alberto, posto sul Po
d'Argenta. Fecero guerra i potenti Bolognesi anche al comune di Modena,
contro il tenor della pace, nel mese d'agosto, per l'ingiusta lor
pretensione che i Modenesi nulla avessero da possedere di là dal fiume
Panaro. Presero all'improvviso il castello di San Cesario[216]: il che
udito in Modena, si diede tosto campana a martello, e il popolo tutto
in armi corse a quel castello, e impetuosamente superate le fosse,
quanti Bolognesi vi trovarono, o fecero prigioni, oppure uccisero.
Presero anche i Bolognesi le castella di Savignano, di Montecorone
e Monteombraro, e le atterrarono. Nè di ciò contenti, vennero
coll'esercito fino al ponte di Santo Ambrosio e al ponte di Navicello;
ma dai Modenesi, accorsi alla difesa, virilmente furono rispinti. In
tal congiuntura accorsero i Parmigiani, amici sempre fedeli, in aiuto
di Modena[217]. Ma neppur Bologna era esente da guai. Mali trattamenti
faceano i nobili al popolo, specialmente togliendo loro le donne. Si
afforzarono per questo i popolari, e formata un'unione fra loro, che
fu appellata la lega o compagnia della giustizia, mandarono a' confini
ottanta d'essi nobili: il che diede principio all'abbassamento di
Bologna, città che allora si trovava in una grande auge di potenza,
fortuna e ricchezze. Presero in quest'anno i Cremonesi il castello di
Malgrate per sagacità di Jacopino Rangone da Modena[218] lor podestà,
il quale per questo fatto fu confermato nella podesteria dell'anno
seguente. In Ferrara[219] Giacomaccio dei Trotti, con altri aderenti
alla fazion ghibellina del fu Salinguerra, fecero una congiura contra
di _Obizzo marchese_ di Este, signore della città; ma essendo questa
venuta alla luce, lasciarono costoro il capo sopra d'un palco. Portossi
nell'anno presente in Ispagna _Guglielmo marchese_ di Monferrato, quivi
prese per moglie _Beatrice_ figliuola di _Alfonso re_ di Castiglia,
soprannominato l'Astrologo, con varii patti, de' quali fa menzione
Benvenuto da San Giorgio[220]. Se s'ha da prestar fede a Galvano
Fiamma[221], Alfonso, siccome eletto re de' Romani, dichiarò suo
vicario in Italia esso marchese, e mandò ottocento cavalieri con esso
lui, i quali fecero guerra a Milano; ma rimasero in breve sterminati da
_Napo Torriano_. Per questo si accese un odio grande fra esso Napo e il
marchese.

NOTE:

[206] Richobaldus, in Pomario, tom. 9 Rer. Ital. Annal. Veteres
Mutinens., tom. 11 Rer. Ital.

[207] Raynaldus, Annal. Eccles. Ricordano Malaspina, cap. 196.

[208] Caffari, Annal. Genuens., lib. 9, tom. 6 Rer. Ital.

[209] Ptolomeus Lucens., Annal. brev., tom. 11 Rer. Ital. Richobaldus,
in Pomario, tom. 9 Rer. Ital. Sabas Malaspina, lib. 5, cap. 8.

[210] Gualv. Flamma, in Manip. Flor., cap. 307. Annales Mediolanense,
tom. 16 Rer. Ital.

[211] Chron. Placentin., tom. 16 Rer. Ital.

[212] Memorial. Potestat. Regiens., tom. 8 Rer. Italic.

[213] Chron. Parmens., tom. 9 Rer. Ital.

[214] Annal. Bononiense, tom. 18 Rer. Ital.

[215] Dandul., in Chron., tom. 12 Rer. Ital.

[216] Annales Veteres Mutinens., tom. 11 Rer. Italic.

[217] Memorial. Potest. Regiens.




    Anno di CRISTO MCCLXXII. Indizione XV.

    GREGORIO X papa 2.
    Imperio vacante.


Nel primo giorno di gennaio dell'anno presente approdò a Brindisi il
nuovo pontefice eletto _Gregorio X_, venendo di Soria[222]. Arrivato
che fu a Benevento, quivi fu ad inchinarlo il _re Carlo_, che poscia
con magnificenza ed onore l'accompagnò nel resto del viaggio. Fu
incontrato a Ceperano da molti cardinali, e dagli ambasciatori di
Roma, che il pregarono di trasferirsi a quella città. Ma egli continuò
il cammino sino a Viterbo. Portatosi poi a Roma, nel dì 27 di marzo
fu consecrato; con gran solennità ricevè la tiara pontificia, il
giuramento di fedeltà e d'omaggio dal re Carlo. Venuto poscia ad
Orvieto, principalmente si applicò ai soccorsi di Terra santa. Intimò
a questo fine un concilio generale da tenersi in Lione, e fece maneggi
coi popoli di Venezia, Pisa, Genova e Marsilia, per ottenere da essi
la lor quota di galee per quella sacra impresa[223]. Ma perciocchè
i Veneziani aveano guerra co' Bolognesi in terra, e per mare co'
Genovesi, spedì l'arcivescovo d'Aix con titolo di legato apostolico,
acciocchè trattasse di pace fra loro; e non potendola egli conchiudere,
ordinasse a quei comuni d'inviare i lor plenipotenziarii alla
corte pontificia. Dalle memorie rapportate dal Rinaldi vegniamo in
cognizione, che tuttavia i Sanesi e Pisani ricusavano di riconoscere
il re Carlo per vicario della Toscana, e gli ultimi aveano occupati
alcuni luoghi in Sardegna. Intimò loro il pontefice le censure, e la
privazione del vescovato[224], se nel termine prefisso non ubbidivano.
Fece poscia una promozione di cinque cardinali, uno de' quali fu
_san Bonaventura_, ministro generale dell'ordine de' Minori, insigne
dottore della Chiesa. Trovandosi tuttavia alla corte pontificia
_Ottone Visconte_ arcivescovo di Milano[225], si presentò al papa
implorando il suo aiuto contro la prepotenza de' Torriani signori di
Milano, che lui e tanti nobili teneano banditi dalla patria. Intanto
essi Torriani faceano gran guerra, e i nobili fuorusciti, i quali
nondimeno cresciuti in forze per l'assistenza de' Comaschi faceano
testa, elessero per loro capitano Simone da Locarno, uomo di grande
sperienza nei fatti di guerra. Abbiamo dalla Cronica di Parma[226],
che Guido e Matteo da Correggio parmigiani, dopo essere stati per
lungo tempo come signori di Mantova, furono in quest'anno scacciati
da quella podesteria per opera di _Pinamonte dei Bonacossi_ Mantovano
loro nipote. Costui non solamente occupò quel dominio, ma si unì co'
Veronesi a parte ghibellina, esiliò la maggior parte de' Guelfi di
quella città, e cagion fu di non pochi altri mali. Fecero i Pavesi
oste contro la terra di Valenza, e fu in loro aiuto il conte Ubertino
Landò[227] con cinquanta uomini di armi. Portatosi a Brescia il
suddetto arcivescovo d'Aix[228] per trattar di concordia fra quel
comune e i Torriani di Milano, così saggiamente condusse l'affare,
che nel mese d'ottobre nella villa di Gocaglio, dove si trovarono
i deputati delle parti, stabilì pace fra loro, con pagare la città
di Brescia sei mila e trecento lire imperiali ai Torriani. Rimasero
sacrificati, in tal congiuntura, i nobili ghibellini usciti di quella
città, perchè lasciati alla discrezion del re Carlo, e mandati furono
a' confini. Loro ancora furono tolte varie castella, e distrutte dal
popolo di Brescia, fra' quali si contarono Seniga, gli Orci, Palazzuolo
e Chiari. Dopo tanti anni di prigionia in Bologna[229] arrivò al fine
di sua vita nel di 14 di marzo _Enzo re_ di Sardegna, e con grande
onore data gli fu sepoltura nella chiesa de' frati predicatori. Ma
insorsero in quella città gravi discordie fra le due fazioni de'
Geremii guelfi e de' Lambertazzi ghibellini. Gli Annali di Bologna[230]
e il Ghirardacci[231] ne parlano all'anno seguente, ma fuor di sito,
a mio credere. L'antica Cronica di Reggio[232], e, quel ch'è più,
Ricobaldo[233], storico di questi tempi e fra Francesco Pippino[234]
ne danno relazione sotto il presente anno. Aveano ed han tuttavia i
Bolognesi scolpito in marmo un privilegio, che dicono conceduto da
Teodosio minore Augusto nell'anno 455 dopo Cristo alla lor città, e
fu da me dato alla luce[235], che è la più sconcia impostura che si
trovi fra le tante dei secoli ignoranti. Perchè in esso i territorii
del territorio bolognese si fan giugnere fino al fiume Scultenna
ossia Panaro verso il distretto di Modena, quel potente comune volle
finalmente far valere le sue ragioni fondate sopra quel documento,
ridicoloso bensì, ma da essi, per malizia o per goffaggine, tenuto
qual incontrastabil decisione contra dei Modenesi, antichi possessori
di varie castella di là dal suddetto fiume, e di molti più ne' secoli
precedenti. Ah ignoranza dei barbarici secoli, di quant'altre novità e
disordini sei tu stata la madre!

Fecero dunque i Bolognesi un decreto, in cui obbligarono qualsisia
lor podestà di ricuperare il territorio sino al Panaro, e lo fecero
intagliare in marmo e giurare ad ogni nuovo podestà. E nell'anno
presente, prevalendo il partito dei Lambertazzi, fu presa la
risoluzione di procedere ai danni de' Modenesi, coll'adunare un
grosso esercito, e menar in piazza il carroccio, per dar principio
alla guerra. A questo avviso, i Modenesi ricorsero alle loro amistà
per aiuto. Cento uomini d'arme da tre cavalli per uno mandarono i
Cremonesi. Due mila fanti e molti cavalieri vennero da Parma.

I Reggiani, siccome amici de' Bolognesi, permisero che molti de' suoi
privatamente venissero in soccorso de' Modenesi, _Obizzo marchese_
d'Este anch'egli con tutte le forze de' Ferraresi fu in armi, per
sostenere i loro interessi. O sia che questo gagliardo armamento do'
Modenesi facesse mutar pensiero ai più savii de' Bolognesi, oppure che
la fazion guelfa de' Geremii se l'intendesse co' Modenesi, certo è che
essi Geremii non si vollero muovere contra di Modena, e fu gran lite
fra essi e i Lambertazzi. Temendo dunque gli ultimi che, se uscivano
di Bologna, la fazion contraria introducesse in quella città Obizzo
Estense signor di Ferrara, restarono, ed altro non seguì per conto di
Modena. Anzi si ottenne dipoi che quel decreto e marmo pregiudiziale
ai Modenesi fosse abolito. Carlo re di Sicilia, che nullameno sotto
l'ombra di paciere andava macchinando il dominio di tutta l'Italia,
scoprì in quest'anno l'animo suo verso la città di Genova[236]. Col
mezzo del _cardinale Ottobuono_ del Fiesco fece venire alla corte
pontificia tutti i banditi e confinati di quella città, col pretesto
di promuovere la concordia d'essi cogli ambasciatori di Genova, i
quali si trovavano anch'essi in Roma. La conchiusione fu, che tutti
que' nobili banditi, i Grimaldi specialmente e i Fieschi col cardinale
suddetto, per quanto era in loro potere, suggettarono la lor patria ad
esso re Carlo. Fu segreta la capitolazione, e non ne traspirò notizia
agli ambasciatori suddetti; ma gli effetti poco appresso la scoprirono.
Cominciarono que' nobili fuorusciti delle ostilità contro la patria; e
il re Carlo in un determinato giorno, senza far precedere sfida alcuna,
fece prendere quanti Genovesi si trovarono in Sicilia e Puglia colle
loro mercatanzie e navi. Per buona ventura si salvarono due ricche
navi che erano approdate a Malta, non essendo riuscito alla furberia
dell'uffiziale del re Carlo di mettervi l'unghie addosso. Fu afflitta
da grave carestia in quest'anno ancora la Lombardia.

NOTE:

[218] Annales Veteres Mutinens.

[219] Annal. Estens., tom. 15 Rer. Ital.

[220] Benvenuto da San Giorgio, Storia del Monferrato, tom. 23 Rer.
Ital.

[221] Gualv. Flamma, in Manip. Flor., cap. 306.

[222] Vita Gregorii X, P. I, tom. 3 Rer. Ital.

[223] Raynald., in Annal. Ecclesiast.

[224] Ptolom. Lucens., in Annalib. Brev., tom. 11 Rer. Ital.

[225] Annales Mediolanens., tom. 16 Rer. Ital.

[226] Chron. Parmens., tom. 9 Rer. Ital.

[227] Chron. Placentin., tom. 16 Rer. Ital.

[228] Malvecius, Chron. Brix., tom. 14 Rer. Ital.

[229] Annales Veteres Mutinens., tom. 11 Rer. Ital.

[230] Annal. Bononiens., tom. 18 Rer. Ital.

[231] Ghirardacci, Istor. di Bologna.

[232] Memorial. Potest. Regiens., tom. 8 Rer. Ital.

[233] Richobald., in Pomar., tom. 9 Rer. Ital.

[234] Pippin, Chron. Bononiens., tom. eod.

[235] Antiq. Ital., Dissert. XXXIV.




    Anno di CRISTO MCCLXXIII. Indizione I.

    GREGORIO X papa 3.
    RIDOLFO re de' Romani 1.


L'opere del santo pontefice _Gregorio X_ fecero ben conoscere in
quest'anno ch'egli non cercava se non il pubblico bene e la pace
dappertutto. Per mancanza di un re ed imperadore, era da gran tempo in
rotta buona parte dell'Italia[237], e sempre più le fazioni e civili
discordie si rinvigorivano nelle città. Il perchè questo buon pontefice
promosse in Germania presso que' principi l'elezione di un nuovo re
de' Romani, senza attendere quella del tuttavia vivente _Alfonso re_ di
Castiglia. Al regno dunque della Germania e dei Romani fu promosso, non
dai soli sette elettori, ma dalla maggior parte de' principi tedeschi,
_Ridolfo conte_ di Habspurch, signore di buona parte dell'Alsazia,
principe di tutte le virtù ornato, e progenitore della gloriosa augusta
casa d'Austria. Ricevette egli la corona germanica in Aquisgrana un
mese appresso. Passò in quest'anno per Orvieto, dove dimorava la corte
pontificia, _Odoardo_ nuovo re di Inghilterra, che, venendo di Terra
santa, se n'andava a ricevere la corona lasciatagli dal defunto _re
Arrigo_ suo padre[238]. Fece egli istanza al papa che fosse fatto
rigoroso processo contra del _conte Guido_ da Monforte per l'empio
assassinamento del principe _Arrigo_ d'Inghilterra. Infatti il papa
sottopose costui a tutte le pene spirituali e temporali. Nel passare
da Forlì, trovò esso re che i Bolognesi[239], cioè la fazion guelfa
de' Geremii, per fare dispetto a quella dei Lambertazzi, la quale
favoriva i Forlivesi, era ita all'assedio di quella città. Frappose
il valoroso principe i suoi uffizii per quetar quella guerra; ma non
vi trovò disposizione ne' Bolognesi, troppo allora goffi per la lor
buona fortuna. La vigorosa resistenza fatta dai Forlivesi cagione fu
che il campo bolognese, dopo aver dato il guasto a quel territorio,
se ne ritornò a casa. Nel dì 20 di maggio del presente anno, e non
già nel precedente, passò il re suddetto per Reggio, e poscia per
Milano, alla volta della Francia. Aveva già il pontefice liberata
dall'interdetto la città di Siena; e perchè gli premea forte l'intimato
concilio generale in Lione per l'anno vegnente, volendo disporre il
tutto, si mosse da Orvieto, affine di passar in Francia. Arrivò a
Firenze[240] nel dì diciottesimo di giugno; e perchè sentì le doglianze
dei Ghibellini usciti di quella città, siccome pontefice amator della
pace, nè attaccato ad alcun de' partiti, mise ogni suo studio per
rimetterli in Firenze. Sant'Antonino rapporta[241] una bella parlata
che esso papa fece, o si finge che facesse, in detestando le fazioni
de' Guelfi e Ghibellini, con dimostrare la pazzia di questi nomi ed
impegni, e i gravissimi danni cagionati da essi. Insomma tanto si
maneggiò, che nel dì 2 di luglio con gran solennità fu fatta la pace,
dati mallevadori ed ostaggi per mantenerla, e fulminata la scomunica
contro chiunque la rompesse. Ma non si può abbastanza dire qual fosse
la malignità o bestialità di questi tempi. Appena fatta la pace, e
venuti i sindachi de' Ghibellini in città per darle compimento, fu loro
detto all'orecchio, che, se non partivano, aveva ordine il maliscalco
del re Carlo d'ucciderli. Si trovava allora il _re Carlo_ in Firenze,
nè gli dovea piacere il risorgimento de' Ghibellini contrarii a' suoi
disegni. Vero o non vero che fosse, quei sindachi se ne andarono con
Dio, e fecero saperne al papa il perchè. Veggendo il buon pontefice in
tal guisa deluse le sue paterne intenzioni, tosto si ritirò da Firenze,
con lasciar la città interdetta, e passò alla villeggiatura in Mugello
presso il _cardinale Ottaviano_ degli Ubaldini, portando seco non lieve
sdegno contra del re Carlo. Nel dì 27 di settembre fu in Reggio[242],
e di là passò a Milano. Tali finezze furono a lui e alla sua corte
usate da _Napo_ ossia Napoleon dalla Torre, che il papa si compiacque
di promuovere al patriarcato d'Aquileia _Raimondo dalla Torre_ di lui
fratello. Dopo il pontificato romano era quello in quei tempi il più
ricco benefizio d'Italia, perchè i patriarchi godevano il riguardevol
principato del Friuli. Ottone Visconte, che veniva accompagnando
il papa, si teneva in pugno in tal congiuntura il pacifico suo
stabilimento nell'arcivescovato di Milano[243]. Tale e tanta dovette
essere l'industria ed eloquenza dei Torriani, che il papa gli ordinò
di ritirarsi per allora a Piacenza, e di venir poscia al concilio
di Lione; dopo di che l'assicurava di rimetterlo in Milano nella sua
sedia. Fu detto che i Milanesi, se Ottone voleva pure spuntarla, con
rientrare al loro dispetto in Milano, gli volevano torre la vita. Stimò
dunque meglio il papa di farlo fermare in Piacenza, ma con riportare da
questo ripiego non poco biasimo presso gli aderenti di Ottone. Pretende
il Corio[244] che il papa si lasciasse poco vedere dai Milanesi, e
si partisse sdegnato contra de' Torriani. Ma il patriarcato conceduto
a Raimondo pare che non s'accordi con sì fatta relazione. Abbiamo da
Tolomeo da Lucca[245] che in quest'anno il primogenito di _Ridolfo re_
de' Romani, per ricuperare o sostenere i diritti imperiali, fu inviato
a dare il guasto alle terre del conte di Savoia, e che, tornando pel
Reno a casa, essendosi sommersa la barca, si annegò.

Erano forte in collera con _Carlo re_ di Sicilia i Genovesi[246],
dacchè intesero l'aggravio indebito lor fatto nel precedente anno
colla prigionia delle persone e robe de' lor nazionali. Tuttavia, senza
volergli rendere la pariglia, concederono tempo di quaranta giorni a
tutti i di lui sudditi di Sicilia e Puglia e Provenza, per ritirarsi
coi loro averi, premessa l'intimazione che dopo tal tempo sarebbono
trattati da nemici. Mosse dunque il re Carlo da tutte le parti guerra
ai Genovesi. Il vicario della Toscana coi Lucchesi, Fiorentini,
Pistoiesi ed altri popoli le diede principio nella Riviera orientale,
e il maliscalco di Provenza nell'occidentale. Gli Alessandrini e i
marchesi di quelle contrade, d'ordine del re Carlo, presero anch'essi
l'armi contra degli Stati di Genova di qua dall'Apennino. I soli
Piacentini si scusarono di non volere far loro la guerra; e i Pavesi,
perchè di fazion ghibellina, accorsero in aiuto dei Genovesi. Molte
castella furono prese, molte ricuperate; e in mezzo a tanti avversarii
seppe ben sostenersi la potenza de' Genovesi. Probabilmente fu circa
questi tempi che il medesimo re Carlo inquietò non poco la città
d'Asti[247]. Guglielmo Ventura scrive ch'egli signoreggiava per tutto
il Piemonte. Sotto il suo giogo stavano Alba, Alessandria, Ivrea,
Torino, Piacenza e Savigliano: Bologna, Milano e la maggior parte
delle città di Lombardia gli pagavano tributo, il popolo di Asti,
siccome geloso della propria libertà, l'ebbe sempre in odio. Ma per
liberarsi dalle vessazioni, nell'anno 1270 comperarono da lui, collo
sborso di tre mila fiorini d'oro, un tregua di tre anni. Finita questa,
ne pagarono altri undici mila per la tregua di tre altri anni. Ma
accadde nel marzo di quest'anno che mandando gli Astigiani a Genova
parecchi torselli di panno franzese di varie tele, furono que' panni
presi da _Jacopo_ e _Manfredi marchese_ del Bosco a Cossano. Perciò
gli Astigiani con un esercito di circa dieci mila pedoni e pochi
cavalieri si portarono a dare il guasto a Cossano. Quivi stando nel dì
24 di marzo, eccoli giugnere i marescialli provenzali del re Carlo con
grosso esercito di Franzesi e Lombardi, che, sconfitto il campo degli
Astigiani, ne condusse prigioni circa due mila ad Alba. Ogerio Alfieri
ne conta solamente ottocento. Se non erano i Pavesi che inviassero
ad Asti ducento uomini di armi, quella città cadeva nelle mani del
Provenzali. Fecero gli Astigiani istanza al siniscalco del re Carlo
per la liberazion de' loro prigioni, allegando la tregua che tuttavia
durava. Costui, entrato in furore, non altra risposta diede ai messi,
se non che se gli levassero davanti, e dicessero ai suoi, che qualora
non si risolvessero di servire al re Carlo suo signore, morrebbono in
carcere tutti gli Astigiani. E poi si voleva far credere alla buona
gente che il re Carlo era il pacificator dell'Italia, nè altro cercava
che il pubblico bene delle città. Ai fatti s'ha da guardare, e non ai
nomi vani delle cose. Ora questo modo di procedere del re Carlo mise
il cervello a partito al comune d'Asti, città allora assai ricca.
Assoldarono que' cittadini mille e cinquecento uomini a cavallo di
diversi paesi. Chiamarono in loro aiuto il marchese di Monferrato,
nemico anch'esso del re Carlo, perchè chiaro si conosceva ch'egli
tendeva alla monarchia d'Italia, ed avea già occupate varie terre del
Monferrato. Per mare eziandio vennero di Spagna ducento uomini d'armi,
che Alfonso re di Castiglia mandava al suddetto marchese genero suo.
Con tali forze cominciarono gli Astigiani a far guerra alla città
d'Alba e alle terre del re Carlo; nè solamente tennero in dovere
chiunque il voleva offendere, ma tolsero molti luoghi ai nemici. Per
maggiormente assodarsi e salvarsi dagli attentati del re Carlo, fu
anche stabilita lega fra i Genovesi, Pavesi, Astigiani e il suddetto
marchese di Monferrato _Guglielmo_. Ma è ben da stupire come il santo
pontefice _Gregorio X_[248] per cagione di questa lega fulminasse
la scomunica contra di quei popoli e contra del marchese, quasichè
fosse un delitto il difendersi dalla prepotenza del re Carlo, nè fosse
lecito a' principi e alle città libere d'Italia il far delle leghe.
Gran polso che dovea avere nella corte pontificia il re Carlo, per cui
impulso possiam credere emanate queste censure. Ubaldino da Fontana in
Ferrara[249] nella pubblica piazza d'essa città tentò di uccidere il
_marchese Obizzo_ d'Este signor di Ferrara; ma vi lasciò egli la vita,
trucidato dalla famiglia del signore.

NOTE:

[236] Caffari, Annal. Genuens., lib. 9, tom. 6 Rer. Ital.

[237] Ptolemaeus Lucens. Ricordano Malaspina, Raynald., in Annal.
Eccles.

[238] Chron. Parmense, tom. 8 Rer. Ital.

[239] Chron. Bononiense, tom. 18 Rer. Ital.

[240] Ricordano Malaspina, cap. 198.

[241] S. Antonin., P. III, tit. 20, cap. 2.

[242] Memorial. Potest. Regiens., tom. 8 Rer. Ital.

[243] Stephanardus, tom. 9 Rer. Ital. Gualvan. Flamma, Manipul. Flor.,
cap. 309.

[244] Corio, Istor. di Milano.

[245] Ptolom. Lucensis, tom. 11 Rer. Ital.

[246] Caffari, Annal. Genuens., lib. 9, tom. 6 Rer. Italic.

[247] Chron. Astens. tom, 11 Rer. Ital.

[248] Raynaldus, in Annal. Eccles.

[249] Chron. Estense, tom. 15 Rer. Ital.




    Anno di CRISTO MCCLXXIV. Indizione II.

    GREGORIO X papa 4.
    RIDOLFO re de' Romani 2.


Memorabile si rendè l'anno presente per l'insigne concilio generale
tenuto da papa _Gregorio X_ in Lione[250], al quale intervennero circa
cinquecento vescovi, settanta abbati e mille altri fra priori, teologi
ed altri ecclesiastici dotati di qualche dignità. Gli fu dato principio
nel dì 7 di maggio, e quivi si fece la riunion de' Greci colla
Chiesa latina; il che recò estrema consolazione ad ognuno. _Michele
Paleologo_, imperador de' Greci, uomo accorto, paventando forte la
crociata de' popoli d'Occidente, promossa con zelo inesplicabile dal
buon papa Gregorio, e vivendo ancora in non poca gelosia delle forze
e dell'ambizione di _Carlo re_ di Sicilia, si studiò con questo colpo
di rendere favorevole a sè stesso il pontefice e i principi latini.
Furono eziandio fatti molti dei regolamenti intorno alla disciplina
ecclesiastica, e si trattò con vigore della ricupera di Terra santa.
E perciocchè le maggiori speranze del papa erano riposte nel nuovo
eletto re de' Romani _Ridolfo_ conte di Habspurch, che avea presa la
croce, si studiò egli di pacificare _Alfonso_ re di Castiglia, il quale
continuava le sue pretensioni sopra il regno d'Italia, e solennemente
ancora confermò l'elezione d'esso Ridolfo. Questi, all'incontro,
confermò alla Chiesa romana tutti gli Stati espressi ne' diplomi di
Lodovico Pio, Ottone I, Arrigo I e Federigo II, e si obbligò di non
molestar il re Carlo nel possesso e dominio del regno di Sicilia,
con altri patti che si possono leggere negli Annali Ecclesiastici del
Rinaldi. Due gran lumi perdette in quest'anno l'Italia e la Chiesa di
Dio. Il primo fu _Tommaso da Aquino_ dell'ordine de' Predicatori, della
nobilissima casa de' conti d'Aquino, ingegno mirabile ed angelico,
teologo di sì profondo sapere, che dopo sant'Agostino un altro simile
non aveva avuto la cristiana repubblica[251]. Da Parigi, nella cui
università era egli stato con infinito plauso pubblico lettore, venuto
a Napoli nell'anno 1272, s'era ivi fermato per ordine del re Carlo,
affinchè vi leggesse teologia. Ma dovendosi tenere il concilio, in cui
sarebbe occorso di disputar coi Greci, papa Gregorio comandò ch'egli
venisse a Lione per così importante affare. Misesi fra Tommaso in
viaggio; ma infermatosi per via, giacchè non v'era vicino convento
alcuno del suo ordine, si fermò nel monistero dei Cisterciensi di
Fossanova nella Campania. Quivi dopo qualche mese passò a miglior vita
nel dì 7 di marzo dell'anno presente in età di soli quarantanove anni,
o al più cinquanta, con ammirarsi tuttavia, come egli tante opere, ed
opere insigni, potesse compiere in un sì limitato corso di vita. Io
non so qual fede si possa prestare a Dante[252], che cel rappresenta
tolto dal mondo con lento veleno, fattogli dare dal re Carlo, per
timore che non facesse dei mali uffizii alfa corte pontificia a cagion
della persecuzione da lui fatta ai conti d'Aquino suoi fratelli. Fu
egli poi canonizzato e posto nel catalogo de' santi, e dopo molti anni
trasportato a Tolosa il sacro suo corpo. Gran perdita parimente si
fece nella persona di fra _Bonaventura da Bagnarea_ dell'ordine de'
Minori[253], insigne teologo anche esso, già creato cardinale della
santa romana Chiesa, e vescovo d'Albano. Trovavasi egli al concilio di
Lione; quivi nel dì 15 di luglio terminò il corso della vita terrena, e
ducento anni dipoi fu canonizzato, senza intendersi perchè la festa sua
si celebri nel dì precedente, se forse egli non morì nella notte fra
l'un giorno e l'altro: il che suol produrre diversità di contare presso
gli storici. Secondo le storie milanesi[254], _Napo dalla Torre_ signor
di Milano spedì una solenne ambasceria a riconoscere per re dei Romani
e d'Italia Ridolfo, con offerirgli il dominio della città. Fu gradito
non poco quest'atto dal re Ridolfo, e però dichiarò suo vicario in
Milano esso Napo, e mandogli il conte di Lignì con un corpo di truppe
tedesche per difesa sua contra de' Pavesi e de' nobili fuorusciti.
_Cassone_ ossia _Gastone_, figliuolo di Napo, fu poi dichiarato
capitano di tali truppe.

In quest'anno ancora vennero trecento uomini d'armi a Pavia[255],
inviati dal _re Alfonso_ di Castiglia. Con questi e con tutto il loro
sforzo i Pavesi, gli Astigiani e _Guglielmo marchese_ di Monferrato
andarono a dare il guasto al territorio d'Alessandria, e stettero
otto giorni addosso a quel popolo. Non sapendo gli Alessandrini come
levarsi d'attorno questo fiero temporale, chiesero capitolazione, e
fu convenuto ch'essi rinunziassero al dominio del re Carlo, con che
cesserebbono le offese. Nel mese poscia di giugno passarono ai danni
della città di Alba e di Savigliano. Presero Saluzzo e Ravello: il
che diede motivo a _Tommaso marchese_ di Saluzzo di abbandonar la
lega del re Carlo, e di unirsi cogli Astigiani. Tornati nel distretto
d'Alba, diedero il guasto al paese sino alle porte di quella città,
e gli Astigiani fecero quivi correre al pallio nel dì di San Lorenzo
in vitupero de' nemici. Vollero gli uffiziali del re Carlo far
pruova della lor bravura, e diedero battaglia, ma con riportarne la
peggio, essendo rimasto ferito in volto Filippo siniscalco d'esso
re, e Ferraccio da Sant'Amato maresciallo con circa cento quaranta
Provenzali. Per queste traversie il suddetto siniscalco si ritirò in
Provenza, e lasciò ad Alba, Cherasco, Savigliano, Mondovico, ossia
Mondovì, e Cuneo, di levarsi di sotto alla signoria del re Carlo, il
cui dominio in Piemonte si venne in questa maniera ad accorciare non
poco. Vi conservò egli nulladimeno alcune città[256]. S'impadronirono
gli Astigiani anche del castello e della villa di Cossano, i cui
signori andarono in Puglia a cercar da vivere alle spese del re.
Miglior mercato non ebbe esso re Carlo nella guerra contra de'
Genovesi[257]. Presero bensì le sue galee in Corsica il castello
d'Aiaccio, fabbricato e fortificato quivi dal comune di Genova; ma
i Genovesi, messo insieme uno stuolo di ventidue galee, andarono in
traccia delle provenzali, nè trovandole in Corsica, passarono a Trapani
in Sicilia, e bruciarono quanti legni erano in quel porto. Iti i
medesimi a Malta, diedero il sacco all'isola del Gozzo, e poi, venuti
a Napoli, dove soggiornava lo stesso re, per ischerno suo alzarono
le grida, e sommersero in mare le regali bandiere; e, nel tornare a
Genova, presero molti legni d'esso re Carlo. Quindi nella riviera di
Ponente gli ritolsero Ventimiglia. Seguì poscia una zuffa fra essi e il
siniscalco del re al castello di Mentono, dove rimasero sconfitti essi
Genovesi; ma nulla potè fare contra di essi la potente flotta di lui,
che era venuta sino in faccia del porto di Genova.

In Modena[258] divampò nell'anno presente un grave incendio, che durò
poscia gran tempo. Prevalendo la fazione de' Rangoni e Boschetti,
furono obbligati i Grassoni, quei da Sassuolo e da Savignano coi
loro aderenti di uscire della città. Ingrossati poscia i fuorusciti,
vennero sino al Montale, ed accorsi i Rangoni col popolo, attaccarono
battaglia. Vi fu grande strage dall'una parte e dall'altra; ma la
peggio toccò ai Rangoni. Più strepitosi sconcerti succederono in
Bologna nel mese di maggio[259]. Vennero alle mani i Geremii, cioè la
fazione guelfa, coi Lambertazzi, seguaci della parte dell'imperio, e
si fecero ammazzamenti e bruciamenti di case non poche per parecchi
giorni. In soccorso de' Guelfi si mosse la milizia di Parma[260],
Cremona, Reggio[261] e Modena. Era appena giunta al Reno questa
gente, che i Lambertazzi giudicarono meglio di far certi patti colla
fazion contraria; e però, cessato il rumore e bisogno, se ne tornarono
indietro i collegati. Ma che? Da lì a pochi giorni si ricominciò la
danza di prima, e la concordia andò per terra. Il perchè la parte
della Chiesa richiese le sue amistà, e in aiuto suo marciarono i
Parmigiani, Reggiani, Modenesi, Ferraresi e Fiorentini. All'avviso di
tanti soccorsi che venivano, i Lambertazzi sloggiarono senza contrasto
nel dì 2 di giugno. Secondo altri, vi fu gran battaglie, e ferro
e fuoco si adoperò; ma in fine, non potendo reggere i Lambertazzi
alla forza superiore de' Guelfi, uscirono della città vinti, e si
ritirarono a Faenza, con lasciar prigionieri molti del loro partito.
Furono atterrati varii palagi e case de' fuorusciti; e il Ghirardacci
scrive[262] che quindici mila cittadini ebbero, in tal congiuntura, il
bando. Nel mese d'ottobre il popolo di Bologna, rinforzato dai Guelfi
circonvicini, fece oste contra le città della Romagna che si erano
ribellate. Scacciò d'Imola i Ghibellini, e vi mise un buon presidio.
Passò dipoi sotto Faenza, e diede il guasto a quelle contrade; ma
ritrovando ben guernita e rigogliosa la città per gli tanti usciti di
Bologna, se ne ritornò a casa senza far maggiori tentativi. Secondo il
Corio[263], fu guerra in quest'anno fra i Pavesi e Novaresi collegati,
e il comune di Milano.

NOTE:

[250] Raynaldus, in Annal. Eccl. Labbe, Concil. Ptolomaeus Lucens. et
alii.

[251] Ptolomaeus Lucens., Hist. Eccl. lib. 22, tom. 11 Rer. Ital.

[252] Dante, Purgator., can. 20.

[253] Bolland., Act. Sanct., ad diem 14 jul.

[254] Gualvan. Flamma, Manipul. Flor., cap. 310. Annal. Mediol., tom.
16 Rer. Ital.

[255] Chron. Astense, tom. 11 Rer. Ital.

[256] Ptolom. Lucens., Hist. Ecclesias., lib. 23, cap. 29.

[257] Caffari, Annal. Genuens., lib. 9, tom. 6 Rer. Ital.

[258] Annales Veteres Mutinens., tom. 11 Rer. Italic.

[259] Annal. Bononiens., tom. 18 Rer. Ital.

[260] Chron. Parmense, tom. 9 Rer. Ital.

[261] Memor. Potest. Regiens., tom. 8 Rer. Ital.

[262] Ghirardacci, Istor. di Bologna.

[263] Corio, Istor. di Milano.




    Anno di CRISTO MCCLXXV. Indizione III.

    GREGORIO X papa 5.
    RIDOLFO re de' Romani 3.


Gran voglia nudriva _Alfonso re_ di Castiglia di abboccarsi col
pontefice _Gregorio X_, e ne fece varie istanze, affine di far valere
le sue pretensioni sopra il regno d'Italia[264]. Il papa, che già era
tutto per l'eletto e coronato _re Ridolfo_, premendogli di quetare il
re castigliano, e di metter fine a queste differenze, si portò apposta
a Beaucaire in Linguadoca, dove venne a trovarlo Alfonso. Sfoderò egli
tutte quante le sue ragioni sopra il romano imperio, e si lamentò del
papa che avesse approvato, in competenza di lui, il re Ridolfo. Ma il
pontefice anch'egli allegò le sue; e queste unite alla di lui costanza,
dopo un dibattimento di parecchi dì, indussero il re a fare un'ampia
rinunzia delle sue pretensioni, e se ne tornò in Ispagna. Scrivono
altri ch'egli ne partì disgustato. Comunque sia, o si pentisse egli
della rinunzia fatta, o non la facesse, certo è che, ritornato a casa,
assunse il titolo d'imperadore, e manteneva corrispondenze in Italia
in specialmente col marchese di Monferrato suo genero. Ma altro ci
voleva a conquistar l'Italia, che Io starsene colle mani alla cintola
in Ispagna, per veder quando facea la luna. Il papa, informato de'
suoi andamenti, gli fece sapere all'orecchio, che se non desisteva,
avrebbe adoperate le censure contra di lui; al qual suono egli abbassò
la testa, e s'accomodò ai voleri del pontefice. Egualmente desiderava
Ridolfo re de' Romani un abboccamento con papa Gregorio[265]. Fu scelta
a questo oggetto la città di Losanna, dove arrivò nel dì 6 d'ottobre
esso papa, e comparve nel dì di san Luca anche Ridolfo. Restò ivi
concertato che il re nell'anno seguente con due mila cavalli venisse a
prendere la corona imperiale per la festa d'Ognisanti. Si trattò della
crociata, e, secondo alcuni storici, allora solamente fu che Ridolfo
colla regina sua moglie prese la croce. Furono di nuovo confermati alla
santa Sede tutti gli Stati, con particolar menzione della Romagna e
dell'esarcato di Ravenna. Sen venne poscia il buon pontefice a Milano
verso la metà di novembre, e quivi si lasciò vedere in pubblico. Grandi
carezze ed onori gli fecero i Torriani, e riuscì loro di staccarlo
dalla protezion dell'arcivescovo _Ottone_; di maniera che, partito
da Milano il papa, con lasciare in isola esso arcivescovo, questi
come disperato si ritirò a Biella. Nel dì 22 di novembre arrivò il
pontefice a Piacenza[266] sua patria, e vi si fermò alquanti giorni
per rimettere la quiete e pace in quella città. Nel dì 5 di dicembre
alloggiò una sola notte in Parma[267], e, continuato il viaggio, arrivò
a Firenze[268]. Non volea passare per quella città, perchè allora
sottoposta all'interdetto; ma fattogli credere che, essendo l'Arno
troppo grosso, non si potea valicare, se non valendosi de' ponti di
Firenze, passò per colà, e benedisse quanti furono a vederlo passare;
ma, appena uscito, replicò l'interdetto e le scomuniche contra de'
Fiorentini. Tolomeo da Lucca[269] scrive che egli si fermò per un mese
a Firenze, per trattar di pace fra que' cittadini. Ma non può stare,
avuto riguardo alla sua entrata in Firenze e al tempo di sua morte.
Andò finalmente a far la sua posata in Arezzo.

Trovandosi assai disordinata la cronologia dei fatti di Milano in
questi tempi, tanto presso Galvano Fiamma[270] che negli Annali di
Milano[271], non si può ben accertare quel che succede nell'anno
presente in quelle parti. Abbiamo dalla Cronica di Piacenza, che
i Pavesi colle loro amistà cavalcarono ai danni di Milano per le
gagliarde istanze de' capitani e valvassori, ossia de' fuorusciti di
quella città. Il conte Ubertino Lando con cento cavalieri fuorusciti di
Piacenza andò ad unirsi con loro. E questa verisimilmente è la guerra
descritta dal Corio. Per attestato di lui, i Pavesi, Novaresi e i
nobili usciti di Milano cogli Spagnuoli sul principio del presente anno
s'impadronirono del nuovo ponte fabbricato dai Milanesi sul Ticino. Per
cagione di tali movimenti, e per timore di peggio, i Torriani nel dì
diciannovesimo di gennaio strinsero lega cogli ambasciatori di Lodi,
Como, Piacenza, Cremona, Parma, Modena, Reggio, Crema e fuorusciti
di Novara. Ma questo non impedì i progressi de' Pavesi e de' lor
collegati, imperciocchè presero alcune castella de' Milanesi, e diedero
loro altre spelazzate che si possono leggere presso il suddetto Corio.
Fu scoperto in Piacenza un trattato del conte Ubertino Lando, capo
degli usciti, per rientrare in quella città: il che costò la vita oppur
varii tormenti a molti, e non pochi si fuggirono di Piacenza.

Appena venne il tempo da poter uscire in campagna, che l'infellonito
popolo guelfo di Bologna fece oste contra de' propri nazionali, cioè
contra de' Lambertazzi ghibellini rifugiati in Faenza[272]. Giunsero
fino alle porte di quella città, in tempo che i Faentini cogli usciti
Bolognesi erano andati per liberare alcune castella occupate dai
nemici. Nel tornarsene costoro a Faenza, scontrarono al ponte di San
Procolo, due miglia lungi da quella città, l'armata bolognese, e,
trovandosi tagliati fuori, per necessità vennero a battaglia. Menarono
così ben le mani, che andò in rotta il campo de' Bolognesi, e vi
furono non pochi morti, feriti e presi. La vergogna e rabbia di tal
percossa fu cagione che i Bolognesi, vogliosi di rifarsi, chiamate
in aiuto tutte le loro amistà di Parma, Modena, Reggio e Ferrara,
formarono un potentissimo esercito, di cui fu generale _Malatesta
da Verucchio_, cittadino potente di Rimini. Preparandosi anche i
Faentini per ben riceverli, essendo accorso in loro aiuto il popolo
di Forlì; e scelsero per lor capitano _Guido conte_ di Montefeltro,
il più accorto e valoroso condottier d'armi che in que' dì avesse
l'Italia. Fino al ponte di San Procolo arrivò il poderoso esercito de'
Bolognesi, e cominciò a dare il guasto al paese. Allora il prode conte
Guido mandò a sfidare il Malatesta capitano de' Bolognesi; e però,
scelto il luogo e ordinate le schiere, nel dì 13 di giugno si diede
principio ad una fiera battaglia. Ricobaldo[273] non fa menzione di
sfida, ma bensì, che osservata dal conte Guido la troppa confidenza
e mala capitaneria de' nemici, andò ad assalirli. Tale fu l'empito e
la bravura de' Faentini e de' fuorusciti Bolognesi, che fu messa in
fuga la cavalleria nemica, colla morte e prigionia di molti. Allora
l'abbandonata fanteria diede anche essa alle gambe. Circa quattro mila
d'essi fanti si ristrinsero alla difesa del carroccio; ma attorniati
e balestrati dal vittorioso esercito de' Faentini e Forlivesi, furono
obbligati a rendersi prigionieri senza colpo di spada. De' soli
Bolognesi restarono sul campo più di tre mila e trecento persone, e
vi morirono assaissimi nobili e plebei degli altri collegati. Ascese
a molte migliaia il numero dei prigioni, ed immenso fu il bottino di
padiglioni, tende carriaggi ed altri arnesi, per li quali ricchi ed
allegri i vittoriosi se ne tornarono a Faenza. A queste disavventure ne
tennero dietro dell'altre. Cervia, per tradimento tolta all'ubbidienza
de' Bolognesi, si diede al comune di Forlì[274]. Cesena fece anch'essa
dei patti coi vincitori. E i Lambertazzi s'impadronirono di varie
castella del Bolognese; con che s'infievolì di molto la potenza di
Bologna, che faceva in addietro paura a tutti i vicini. Di questa
congiuntura profittò anche _Guido Novello_ da Polenta, ricco cittadin
di Ravenna[275], perchè, entrato in quella città, se ne fece signore
con iscacciarne i Traversari e gli altri suoi avversarii. I Guelfi
di Toscana[276], cioè i Fiorentini, Lucchesi, Sanesi, Pistoiesi ed
altri, col vicario del re Carlo, fecero oste in quest'anno nel mese di
settembre contro i Pisani, e, dopo averli sconfitti ad Asciano, presero
quel castello. Abbiamo ancora dalla Cronica di Sagazio Gazata[277]
e dal Corio[278], e da altri documenti di questi tempi, che il _re
Ridolfo_ spedì in quest'anno Ridolfo suo cancelliere in Italia alle
città di Milano, Cremona, Piacenza, Parma, Reggio, Modena, Crema,
Lodi ed altre, nelle quali fece giurare a que' popoli l'osservanza
de' precetti della Chiesa e la fedeltà all'imperadore. Seco era
_Guglielmo vescovo_ di Ferrara legato apostolico. E questo giuramento
prestarono ad esso Ridolfo anche le città della Romagna[279], giacchè
il re Ridolfo, nel confermare i privilegii alla Chiesa romana,
protestò di farlo _sine demembratione imperii_; e la Romagna da
più secoli dipendeva dai soli imperadori o re d'Italia, siccome fu
altrove provato[280]. Mancò di vita in questo anno nel dì 16 d'agosto
_Lorenzo Tiepolo_ doge di Venezia, e in luogo suo restò eletto _Jacopo
Contareno_[281]. Sotto il suo governo ebbero i Veneziani lunga guerra
cogli Anconitani, e più d'una volta la lor armata navale fu all'assedio
di quella città, ma con poco onore e profitto.

NOTE:

[264] Vita Gregorii X, P. I, tom. 3 Rer. Ital. Raynaldus, in Annal.
Eccl.

[265] Annal. Colmar. Ptolomaeus Lucens., Hist. Eccl., tom. 11 Rer.
Ital. Bernardus Guid.

[266] Chron. Placent., tom. 16 Rer. Ital.

[267] Chron. Parmense, tom. 9 Rerum Ital.

[268] Ricordano Malaspina, cap. 202.

[269] Ptolomaeus Lucens. Annal. Brev., tom. 11 Rer. Ital.

[270] Gualvan. Flamma, in Manip. Flor., cap. 301.

[271] Annales Mediol., tom. 16 Rer. Ital.

[272] Memor. Potest. Regiens., tom. 8 Rer. Ital. Annales Bonon., tom.
18 Rer. Ital.

[273] Richobaldus, in Pomar., tom. 9 Rer. Ital.

[274] Chron. Forolivien., tom. 22 Rer. Ital.

[275] Rubeus, Histor. Ravenn., lib. 6. Richobald., in Pomar., tom. 9
Rer. Ital.

[276] Ricordano Malaspina, cap. 201. Ptolomaeus Lucens., Annales brev.,
tom. 11 Rer. Ital.

[277] Gazata, in Chron. Regiens., tom. 18 Rer. Ital.

[278] Corio, Istoria di Milano.

[279] Chron. Forolivien., tom. 22 Rer. Ital.

[280] Piena Esposizione dei Diritti Cesarei ed Estensi sopra Comacchio.

[281] Dandul., in Chronico, tom. 12 Rer. Ital.




    Anno di CRISTO MCCLXXVI. Indizione IV.

    INNOCENZO V papa 1.
    ADRIANO V papa 1.
    GIOVANNI XXI papa 1.
    RIDOLFO re de' Romani 4.


Un ottimo pontefice, pontefice di sante intenzioni, mancò in quest'anno
alla Chiesa di Dio. Cioè infermatosi in Arezzo papa _Gregorio X_ nel
dì 10 di gennaio, allorchè più v'era bisogno di lui per compiere la
crociata in Oriente, diede fine ai suoi giorni[282]. Siccome la vita
sua era stata illustre per la santità de' costumi, così la morte
sua fu onorata da Dio con molte miracolose guarigioni d'infermi per
intercessione sua: laonde si meritò il titolo di beato. Chiusi in
conclave i cardinali, secondo la costituzione fatta dal medesimo
defunto pontefice nel concilio di Lione, vennero nel dì 21 d'esso
gennaio all'elezione di un nuovo pontefice. Cadde questa nel _cardinal
Pietro_ da Tarantasia dell'ordine de' Predicatori, vescovo d'Ostia e
teologo insigne, il qual prese il nome d'_Innocenzo V_. Passò egli
da Arezzo a Roma, dove fu coronato, e portossi poi ad abitare nel
palazzo lateranense. Avendogli spedita i Genovesi[283] una nobile
ambasceria, tanto si adoperò il buon pontefice, benchè malato, che
conchiuse pace fra il _cardinale Ottobuono_ del Fiesco e i fuorusciti
di Genova dall'una parte, e il comune di Genova dall'altra. Ma mentre
egli andava disponendo di far molte imprese in servigio della Chiesa
di Dio, la morte il rapì nel dì 22 di giugno. Pertanto, in un nuovo
conclave raunati i cardinali, elessero papa nel dì 12 di luglio il
suddetto Ottobuono del Fiesco Genovese, cardinal diacono di Santo
Adriano, nipote d'Innocenzo IV, il quale assunse il nome d'_Adriano
V_, e levò tosto l'interdetto da Genova patria sua. Era egli vecchio
ed infermiccio; però, venuto a Viterbo per cercare miglior aria della
romana nella state, quivi nel dì 18 d'agosto trovò la morte, senza
essere passato al sacerdozio e senza aver ricevuta la consecrazione e
corona. Furono dunque duramente rinserrati dal popolo di Viterbo in un
conclave i cardinali[284], e questi, se non vollero morir di fame, si
accordarono nel dì 13 di settembre ad eleggere papa _Pietro_ figliuol
di Giuliano, di nazion Portoghese, nato in Lisbona, comunemente
chiamato Pietro Ispano, cardinal vescovo tuscolano, uomo di molta
letteratura, sì nella filosofia aristotelica alla moda secca de' suoi
tempi, che nella medicina. Questi prese il nome di _Giovanni XXI_,
benchè dovesse dirsi _Giovanni XX_; e, portatosi a Roma, fu coronato
colla tiara pontificia[285]. Annullò egli la costituzion di papa
Gregorio X intorno al conclave, che il suo antecessore avea sospesa, e
rinnovò le scomuniche e gli interdetti contra de' Veronesi e Pavesi, i
più costanti nel ghibellinismo. La Cronica di Forlì[286], seguitando,
a mio credere, le dicerie del volgo, ha le seguenti parole: _Papae
quatuor mortui, duo divino judicio, et duo veneno exhausto_.

Tengo io per fermo che le avventure di _Ottone Visconte_, narrate da
Galvano Fiamma[287] e dall'autore degli Annali Milanesi[288] sotto
l'anno precedente, appartengano al presente: del che parimente si
avvide il Sigonio[289]. Dappoichè si fu esso Ottone arcivescovo di
Milano ritirato a Biella, i nobili fuorusciti di Milano, trovandosi
come disperati, si ridussero a Pavia, dove indussero Gotifredo conte
di Langusco ad essere loro capitano, con fargli sperare la signoria di
Milano. Alla vista di così ingordo guadagno assunse egli ben volentieri
il baston del comando; e, con quante forze potè, passato sul lago
Maggiore, s'impadronì delle due terre e rocche di Arona ed Anghiera.
Unironsi anche i popoli delle circonvicine valli con lui. Venne
perciò _Casson dalla Torre_ co' Tedeschi, inviati a Milano dal _re
Ridolfo_, e con altre soldatesche all'assedio d'Anghiera e d'Arona, con
riacquistar quelle terre e rocche. Durante l'assedio d'essa Anghiera,
volendo il conte di Langusco dar soccorso agii assediati, vi restò
prigioniere con assai nobili fuorusciti di Milano. Condotti questi
a Gallerate[290], quivi con orrida barbarie a trentaquattro di essi
fu mozzo il capo: e fra questi infelici si contò Teobaldo Visconte,
nipote dell'arcivescovo Ottone, e padre di Matteo Magno Visconte, di
cui avremo molto a parlare. Si accorò a questa nuova l'arcivescovo
Ottone, e gridò: _Perchè non ho perduto io piuttosto l'arcivescovato,
che un sì caro nipote?_ Poscia, venuto a Vercelli, trovò quivi la
nobiltà fuoruscita, che il pregò d'essere lor capo e generale d'armata.
Se ne scusò con dire che non conveniva ad un vescovo il vendicarsi,
ma bensì il perdonare; nulladimeno s'eglino avessero deposti gli
odii e l'ire, avrebbe assunto il comando. Ito con essi a Novara, ed
ammassata gran gente, venne ad impadronirsi del castello di Seprio.
Finì in male questa impresa, perchè da' Torriani fu disperso l'esercito
suo, ed, essendo egli fuggito a Como, gli furono serrate le porte in
faccia. Ridottosi a Canobio sul lago Maggiore, tanto perorò, tanto
promise, che tirò quel popolo ed altri a formare una picciola flotta
di barche, colle quali prese Anghiera, ed imprese l'assedio d'Arona,
al quale per terra accorsero anche i Pavesi e Novaresi col marchese di
Monferrato. Ma sopraggiunto Casson dalla Torre coi Tedeschi e con tutto
il popolo di Milano, il fece ben tosto sloggiare, e spogliò il campo
loro. Se ne fuggì Simon da Locarno colle barche; e questi, andato poi,
per ordine dell'intrepido Ottone, a Como, per veder di muovere quel
popolo in aiuto suo, destramente accese la discordia fra i Comaschi,
volendo l'una parte col vescovo della città aiutar l'arcivescovo,
e r altra stare unita coi Torriani. Si venne alle mani; lungo fu il
combattimento; ma in fine prevalsero i fautori del Visconte, e furono
scacciati gli aderenti alla casa della Torre[291]. Ricevuta questa
lieta nuova, l'arcivescovo Ottone volò a Como, e quivi attese a
prepararsi per cose più grandi.

I maneggi del conte Ubertino Landò, gran ghibellino e capo de' nobili
fuorusciti di Piacenza, ebbero in quest'anno esito felice[292].
Imperciocchè amichevolmente con onore fu ricevuto in quella città, e
solennemente giurata concordia e pace fra il popolo e la nobiltà. Anche
in Modena[293] fu conchiuso accordo tra la fazion dominante de' Rangoni
e Boschetti, e l'altra de' Grassoni, da Sassuolo e da Savignano usciti,
la quale rientrò nella città. Riuscì in quest'anno al popolo guelfo
di Bologna di ricuperar Loiano e varie altre castella occupate dagli
avversarii Lambertazzi: il che fece crescere il coraggio ai cittadini
dopo le tante passate disgrazie. Tornarono i Fiorentini[294], Lucchesi,
ed altri Guelfi di Toscana a far oste contra de' Pisani ghibellini.
Aveano questi tirato un gran fosso, lungo otto miglia, poco di là
dal ponte d'Era, per difesa dei loro territorio, e fortificatolo con
isteccati e bertesche. Chiamavasi il Fosso Arnonico. Ma trovarono
modo i Guelfi di valicarlo e di dare addosso ai Pisani, i quali si
raccomandarono alle gambe; e tal fu la loro paura, che dimandarono di
capitolare. Seguì dunque pace fra que' popoli, con aver dovuto i Pisani
rimettere in città il conte Ugolino con tutte le altre famiglie guelfe
già sbandite, e restituire Castiglione e Cotrone ai Lucchesi, con altri
patti[295]. Mediatori di questa pace furono due legati del papa e gli
ambasciatori di Carlo re di Sicilia. In questa maniera si pacificarono
ancora i Pisani coi Genovesi. Ad una voce tutte le croniche asseriscono
che memorabile fu l'anno presente per le pubbliche calamità della
Lombardia. Si fece sentire un grave tremuoto; le pioggie per quattro
mesi furono dirotte, di maniera che tutti i fiumi traboccarono fuori
del loro letto, e inondarono le campagne con mortalità di molte persone
e di bestie assaissime[296]. Si tirò dietro questo disordine. L'altro
del non poter seminare, e del guastarsi le biade di chi pur volle
metterle in terra. Per mancanza dell'erbe un'infinità di bestie perì;
e le povere genti, estenuate dalla fame, si dispersero per la terra,
cercando come poter fuggire la morte. Cadde per giunta a tanti guai
nella vigilia di santo Andrea una smisurata neve, che durò in terra
sino al dì primo d'aprile dell'anno seguente. In somma se i popoli
divisi combattevano l'un contra l'altro, anche il cielo facea guerra a
tutti. Nè si dee tralasciare che _Guido conte_ di Montefeltro[297] coi
Forlivesi e Faentini costrinse coll'assedio la terra di Bagnacavallo
a rendersi al comune di Forlì. Ma in essa città di Forlì Paganino
degli Argogliosi e Guglielmo degli Ordelaffi, de' principali d'essa
città, passando di buona intelligenza co' Bolognesi[298], tentarono
di farvi mutazione di stato; e una notte a questo fine attaccarono il
fuoco al palazzo del pubblico. Ma, accorso il popolo, nè potendo essi
resistere alla piena, se ne fuggirono cogli altri Guelfi a Firenze,
dove si studiarono di sommuovere quel comune contra di Forlì. Secondo
la Cronica di Parma, l'uscita dei Guelfi da Forlì accadde nell'anno
seguente.

NOTE:

[282] Ptolom. Lucens., Hist. Eccl., tom. 11 Rer. Ital. Bernard. Guid.
Raynald., in Annal. Ecclesiast.

[283] Caffari, Annal. Genuens., lib. 9, tom. 6 Rer. Ital.

[284] Bernardus Guid. Ptolomaeus Lucens. et alii.

[285] Raynald., in Annal. Ecclesiast. Martinus Polonus.

[286] Chron. Forolivien., tom. 22 Rer. Ital.

[287] Gualvan. Flamma, Manip. Flor., cap. 311.

[288] Annales Mediol., tom. 16 Rer. Ital.

[289] Sigon., de Regn. Ital.

[290] Stephanard., Poem., lib. 2, tom. 9 Rer. Ital.

[291] Gazata, Chron. Regiens., tom. 18 Rer. Ital.

[292] Chron. Placentin., tom. 16 Rer. Ital.

[293] Annales Veteres Mutinens., tom. 11 Rer. Ital.

[294] Ricord. Malaspina, cap. 205.

[295] Ptolomaeus Lucens., Annal. brev., tom. 11 Rer. Ital. Chronic.
Parmense, tom. 9 Rer. Italic.

[296] Caffari, Annal. Genuens., tom. 6 Rer. Ital. Chronicon Placentin.
Memorial. Potestat. Regiens., tom. 8 Rer. Italic.

[297] Chron. Foroliviens., tom. 22 Rer. Ital.

[298] Chronic. Caesen., tom. 14 Rer. Italic.




    Anno di CRISTO MCCLXXVII. Indizione V.

    NICCOLÒ III papa 1.
    RIDOLFO re de' Romani 5.


Soggiornava papa Giovanni XXI in Viterbo, e non solo sperava,
ma si prometteva con franchezza una lunga vita, e se ne lasciava
intendere con chiunque trattava con lui; ma questi conti gli andarono
falliti[299]. S'era egli fatta fabbricare una bella camera presso al
palazzo della città. Questa gli cadde un giorno, oppure una notte,
addosso, e da quella rovina restò sì mal concio, che da lì a sei
giorni, cioè nel dì 16 di maggio, oppure nel seguente, finì di vivere.
Se si eccettua la sua affabilità con tutti, e la sua liberalità verso
i letterati, massimamente poveri, nel resto egli ci vien dipinto dagli
scrittori come uomo pieno di vanità, che nelle parole e ne' costumi non
mostrava prudenza e discrezione, e spezialmente ebbe un difetto che non
se gli può perdonare[300]: cioè amava egli poco i monaci e i frati; e
dicono, che se Dio nol levava presto dal mondo (e fu creduto anche che
il levasse per questo), egli era per pubblicare qualche decreto contra
di loro. Potrebbe ciò far sospettare che le penne de' religiosi, dai
quali unicamente abbiamo le poche memorie della sua vita, avessero
oltre il dovere aggravata la fama di questo pontefice[301], con
giugnere fino a dire, aver egli scritto un libro pieno d'eresie: cosa
manifestamente falsa, e non saputa da alcuno degli Italiani. Durò la
vacanza della santa Sede sei mesi, e in questo mentre insorsero delle
differenze fra _Ridolfo re_ dei Romani e _Carlo re_ di Sicilia. Con
tutte le belle promesse fatte dall'ultimo di rilasciar tutto ciò che
spettava all'imperio, dappoichè fosse eletto ed approvato dalla santa
Sede un re de' Romani od un imperadore, non dovette egli permettere che
i popoli della Toscana, della quale s'intitolava vicario, prestassero
il giuramento di fedeltà ad esso re Ridolfo; ed essendo tuttavia
senator di Roma, non gli piacea che alcun venisse a prender ivi la
corona[302]. Nacque perciò nebbia di rancore fra questi due principi; e
perciocchè Ridolfo si preparava per calare in Italia, il sacro collegio
de' cardinali il pregò di sospendere la sua venuta, finchè fosse
stabilita una buona concordia fra lui e il re Carlo. Finalmente nel dì
25 di novembre, festa di santa Caterina, i primi discordi cardinali,
stretti dal popolo di Viterbo, concorsero coi lor voti nell'elezione
di _Giovanni Gaetano_ della nobil casa degli Orsini Romani, cardinal
diacono di San Niccolò in Carcere Tulliano[303], personaggio d'animo
grande e di non minore attività e prudenza, ed amatore dei religiosi,
e soprattutto de' frati minori. Prese egli il nome di _Niccolò III_.
Non tardò a passar colla sua corte a Roma, dove nella festa di santo
Stefano fu ordinato prete, poi consecrato e coronato. Fece anch'egli
sapere al re Ridolfo, se non erano prima acconce le sue differenze col
re Carlo, che sospendesse la sua venuta in Italia, come si può credere,
così imboccato dai ministri del re Carlo, il quale troppo gran mano
allora avea nella corte pontificia, per non dire ch'egli vi facea da
padrone.

Dacchè fu in Como _Ottone Visconte_ arcivescovo di Milano, dichiarò
capitano de' nobili milanesi fuorusciti Riccardo conte di Lomello, il
quale venne a trovarlo con grossa cavalleria e fanteria di Pavesi e
Novaresi[304]. Unito questo gagliardo rinforzo coi Comaschi, dopo la
presa di Lecco e d'altre castella, passò l'arcivescovo colla sua armata
alla terra di Desio. Allora i Torriani con potente esercito di cavalli
e pedoni mossero da Milano, e vennero per fermare il corso dell'armata
nemica. Si attaccò nel dì 21 di gennaio, festa di sant'Agnese, una
atroce e sanguinosa battaglia; ma perciocchè chiunque militava dalla
parte dell'arcivescovo, dicea daddovero, laddove da quella de' Torriani
molti non per genio, ma per non poter di meno, aveano prese l'armi,
in fine la vittoria si dichiarò favorevole all'arcivescovo. Non
solamente rimase sconfitto l'esercito dei Torriani, ma molti di loro
stessi vennero alle mani de' Comaschi, che poi li rinserrarono nelle
carceri di Monte Baradello. Fra questi si contò lo stesso _Napo_ ossia
_Napoleone_ signor di Milano, _Mosca_ suo figliuolo. _Guido_, _Herech_
ossia Rocco, _Lombardo_ e _Carnevale_. _Francesco_ dalla Torre, ch'era
il secondo padrone di Milano, restò ucciso da' villani. Non fu a tempo
per intervenire a questo fatto di armi _Cassone_ ossia Gastone dalla
Torre figliuolo del suddetto Napo, che con cinquecento cavalli si
trovava a Cantù. Ma, udita ch'egli ebbe l'infausta nuova della rotta
de' suoi, senza perdere tempo, spronò alla volta di Milano, dove trovò
le porte chiuse. Entrato per forza, vide un altro doloroso spettacolo,
cioè il popolo che dava il sacco alla casa sua e de' suoi parenti, e
stava in gran copia armato al Broletto. Volle scacciare il popolaccio
intento al saccheggio, e ne ammazzò anche molti; ma scorgendo che la
gente della città non gli prestava più nè ubbidienza nè aiuto, anzi,
temendo d'esser sopraffatto dalla moltitudine, uscì della città,
e cavalcò verso Lodi. Ivi ancora trovò mutata la fortuna, perchè i
Lodigiani gli serrarono le porte in faccia: laonde si ritirò a Cremona,
e dagli stessi Cremonesi fu pregato di andarsene, e però si trasferì a
Parma.

Ottone arcivescovo, dopo aver salvata la vita a Napo dalla Torre,
s'inviò col vittorioso esercito alla volta di Milano. Gli venne
incontro processionalmente il clero e popolo, gridando: _Pace, pace._
Ed ebbero pace infatti, perchè Ottone diede rigorosi ordini che niuna
vendetta facessero i nobili, nè fosse recato male o danno alcuno
alle persone e robe dei cittadini. Visitò prima d'ogni altra cosa
la Basilica Ambrosiana, e poi, di comune consenso del popolo e de'
nobili, fu acclamato signor di Milano nel temporale. Fecero oste i
Pavesi nell'aprile e maggio al castello della Pietra[305], dove si
erano afforzati i nobili fuorusciti della loro città che tenevano la
parte della Chiesa, cioè la guelfa. Colà ancora in aiuto dei Pavesi si
portarono i Milanesi col loro carroccio, e col rinforzo d'altre città
ghibelline. Ma per essere venuta in soccorso degli assediati tutta
la milizia di Parma con assai cavalleria spedita da Reggio, Modena
e Brescia, fu d'uopo che gli assedianti si ritirassero con poco lor
gusto. Mirabil cosa è il vedere come in questi tempi fossero sempre
in moto le milizie delle città libere, e or qua or là per propria
difesa, o per sostenere i collegati o la loro fazione. Interpostisi poi
varii pacieri, nel dì 15 di novembre si conchiuse concordia e pace fra
gli usciti di Pavia e le comunità di Cremona ed Alessandria dall'una
parte, e il comune di Pavia e il marchese di Monferrato dall'altra:
con che furono rilasciati tutti i prigioni. Alcuni masnadieri banditi
da Parma e Cremona occuparono Guastalla, che era in questi tempi sotto
il dominio di Cremona; ma, essendovi prestamente accorsi gli uomini
di Castel Gualtieri, fu ricuperata quella terra, e condotti quei
malfattori incatenati a Cremona. Erano marciati alla volta di Ravenna
secento cavalieri, ch'erano al soldo di Bologna[306], con sessanta
altri di quei cittadini, per portare una buona somma di danaro a quella
città. Assaliti per istrada dai Lambertazzi, ne restarono cento sul
campo, e circa ducento presi col danaro furono condotti nelle carceri
di Faenza. Essendosi ritirati a Firenze i Guelfi usciti di Forlì[307],
cominciarono una tela coi Fiorentini e coi Geremii guelfi dominanti
in Bologna, facendo loro infallibilmente sperare l'acquisto della
città di Forlì. Entrarono a braccia aperte in questo trattato essi
Geremii, ed inviarono a Firenze per ostaggi venticinque figliuoli
de' nobili. Impegnarono anche per due anni le gabelle per pagar la
gente che si assoldava. Il podestà di Parma con tutta la milizia di
quella città, e ducento cavalieri reggiani ed altrettanti modenesi
vennero in servigio d'essi Bolognesi. Quattrocento pure Ravegnani
andarono ad unirsi con loro. Marciò quest'armata nel dì 4 di ottobre
ad Imola; e nello stesso tempo il conte Guido Selvatico da Dovadola,
capitano de' soldati ammassati in Firenze e de' fuorusciti di Forlì,
passò di qua dall'Apennino, e prese molte castella dei Forlivesi.
Ribellaronsi allora a Forlì molti castellani, e si fortificarono
spezialmente in Civitella e Valbona. Per opporsi ai loro avanzamenti
uscì in campagna il _conte Guido_ da Montefeltro coi Forlivesi, e
nel dì 14 di novembre a forza di armi ricuperò Civitella: il che
bastò a mettere tal paura nel conte Selvatico e ne' Fiorentini, che,
lasciando indietro molti cavalli, arnesi ed equipaggio, più che in
fretta ripassarono l'Apennino. Intanto i Bolognesi da Imola s'erano
inoltrati sino al ponte di San Procolo; ma, intesa la ritirata de'
Fiorentini, giudicarono saviezza il ritornarsene anch'eglino a casa.
Era signor di Verona in questi tempi _Mastino dalla Scala_. Contra
di lui fu fatta una congiura da molti cittadini, tutti annoverati da
Parisio da Cereta[308]; e costoro nel dì 17 di ottobre il fecero levar
di vita da quattro assassini. A questo avviso _Alberto dalla Scala_
suo fratello, che era allora podestà di Mantova[309], colla cavalleria
di quella città corse a Verona, nè dimenticò di far aspra vendetta de'
congiurati, con restarvi tormentato ed ucciso chiunque gli cadde nelle
mani. Gli altri che fuggirono ebbero il bando, e furono confiscati
tutti i lor beni. Per volere di quel popolo succedette esso Alberto nel
dominio di Verona. Pretende Albertino Mussato, storico padovano[310],
che gli Scaligeri, o vogliam dire i signori dalla Scala, venissero da
bassi e sordidi progenitori, venditori di olio, essendo stato portato
Mastino I dal favore della dominante plebe a così alto grado. Gli
eruditi veronesi meglio di me sapran dire se ciò sussista. Posso ben io
asserire che ancora in quest'anno provò la Lombardia[311] un terribil
caro di viveri ed inondazioni d'acque; fu inoltre una gran mortalità
d'uomini e di bestiame per tutta l'Italia.

NOTE:

[299] Ptolomaeus Lucensis, Nangius. Raynaldus, Annal. Eccles.

[300] Ptolomaeus Lucensis, Hist. Eccles.

[301] Siffridus, in Chron.

[302] Raynald., in Annal. Eccl.

[303] Ptolomaeus Lucens, Hist. Eccles., tom. 11 Rer. Ital. Jordanus, in
Chron. Memor. Potest. Regiens. Bernardus Guid.

[304] Gualvaneus Flamma, Manip. Flor., cap. 313. Annal. Mediol.,
tom. 16 Rer. Ital. Memorial. Potest. Regiens., tom. 8 Rer. Ital.
Stephanard., Poem., tom. 9 Rer. Ital.

[305] Chron. Parmense, tom. 9 Rer. Ital.

[306] Annal. Bononiense, tom. 18 Rer. Ital.

[307] Chron. Forolivien., tom. 22 Rer. Ital.




    Anno di CRISTO MCCLXXVIII. Indiz. VI.

    NICCOLÒ III papa 2.
    RIDOLFO re de' Romani 6.


A cose grandi tendevano i pensieri del romano pontefice _Niccolò
III_. Il più strepitoso affare fu quello d'indurre _Ridolfo_ re de'
Romani a rilasciare il dominio e possesso della Romagna, allegando
la donazione fattane alla Chiesa romana da Pippino re di Francia,
e confermata poi da diversi susseguenti imperadori[312]. Era da più
secoli in uso, che, non ostante i diplomi e le donazioni o concessioni
di quel paese, continuarono i re d'Italia e gl'imperadori a ritenere
il dominio dell'esarcato di Ravenna, senza che se ne lagnassero i
romani pontefici: del che a me sono ascosi i motivi e le ragioni. Ora
il magnanimo papa Niccolò fece di vigorose istanze al re Ridolfo per
l'effettiva cessione della Romagna, non gli parendo conveniente che
Ridolfo ritenesse come Stato dell'imperio quello che col suo stesso
diploma dicea d'aver conceduto alla Chiesa di Roma. Gran dibattimento
su questo vi fu; ma perchè Ridolfo non voleva inimicarsi un pontefice
di sì grande animo, in tempo massimamente che era nata guerra fra
lui ed _Ottocaro_ formidabil re di Boemia e signore dell'Austria e
Stiria; per timore ancora ch'esso papa non passasse a fomentare i
disegni ambiziosi del _re Carlo_ contra dell'imperio; e finalmente per
liberarsi dalle censure, nelle quali era incorso, o si minacciava che
voleansi fulminare contra di lui, sull'esempio di Federigo II, per non
aver finora adempiuto il voto della crociata: certo è ch'egli forzato
venne alla cession della Romagna in favore della Chiesa romana. E
siccome Ridolfo spedì un suo uffiziale a metterne il papa in possesso,
così il papa inviò i suoi legati a quelle città per farsi riconoscere
signore e sovrano d'esse terre. Intorno a questo affare son da vedere
gli Annali Ecclesiastici del Rinaldi[313]. L'autore della Cronica di
Parma[314] scrive che _semper romani pontifices de republica aliquid
volunt emungere, quum imperatores ad imperium assumuntur_. Non si
sa che Ferrara e Comacchio riconoscessero la sovranità pontificia.
Bologna[315] la riconobbe, ma con certe condizioni e riserve. Alcune
città si diedero liberamente al papa, altre negarono di farlo. Ma certo
non cadde punto allora in pensiero alla corte di Roma di pretendere
città dell'esarcato, Modena, Reggio, Parma e Piacenza, come gli
adulatori degli ultimi secoli incominciarono a sognare o a fingere con
ingiuria della verità patente.

L'altro grande affare, a cui s'applicò il pontefice, fu quello di
abbassar la potenza di _Carlo re_ di Sicilia. Covava egli in suo cuore
non poco d'odio contra di lui. Ricordano Malaspina[316] ne attribuisce
l'origine all'aver egli richiesta per moglie d'un suo nipote una nipote
d'esso re Carlo, con riportarne la negativa, avendo risposto il re che
non era degno il lignaggio d'un papa di mischiarsi col suo regale,
perchè la di lui signoria non era ereditaria. Così almeno si disse;
e che questo pontefice fosse appassionato forte per la esaltazione
della sua famiglia, di maniera che alcuni l'hanno spacciato per autore
del nepotismo, lo accennerò fra poco. Noi non falleremo credendo che
ad esso papa dispiacesse forte la maniera tirannica, con cui il re
Carlo governava la Puglia e Sicilia, e il mirarlo far da padrone in
Roma, come senatore, con volere esso re raggirare a suo modo la corte
pontificia, massimamente nell'occasion della sede vacante, essendosi
detto che i suoi maneggi nell'ultimo conclave erano stati forti per
impedir l'elezione del medesimo pontefice Niccolò, e per farla cadere
in qualche cardinal franzese. Crebbe ancora la di lui avversione,
perchè, trattandosi di riunir la Chiesa greca colla latina, il re
Carlo, per sostener le pretensioni di _Filippo_ suo genero all'imperio
di Oriente, guastava tutte le orditure del papa, col dar fomento agli
scismatici ribelli dell'imperador greco _Michele Paleologo_, principe
inclinato all'unione e pace delle Chiese. La conclusione di tutto
questo si è, che il papa indusse il re Carlo a rinunziare al vicariato
della Toscana, per soddisfare alle premure del re Ridolfo, ed insieme
al grado di senatore di Roma. Dopo di che fece una costituzione,[317],
in cui, rammemorando la donazione, benchè falsa, di Costantino,
proibisce da lì innanzi l'esaltare al posto di senatore alcuno
imperadore, re, principe, duca, marchese, conte e qualsivoglia persona
potente. Calò la testa il re Carlo, perchè anch'egli temeva che, se
ricalcitrasse, un papa di tanto nerbo gli rivolgesse contra l'armi del
re Ridolfo e degl'Italiani.

Secondo la Cronica di Parma[318], nel precedente anno i Torriani
cacciati da Milano cominciarono la guerra contra di _Otton Visconte_,
arcivescovo e signore di quella città. Nel mese di giugno entrò _Casson
dalla Torre_ co' suoi parenti in Lodi; alla qual nuova i Milanesi
col carroccio, e i Pavesi anch'essi col carroccio loro si portarono
ad assediar quella città. Ma venuto _Raimondo dalla Torre_ patriarca
d'Aquileia con un grosso corpo di cavalleria e di balestrieri furlani,
con cui si uni la milizia di Cremona, Parma, Reggio e Modena, questo
esercito fece levar quell'assedio. Nulla di ciò si legge presso gli
storici milanesi sotto il suddetto precedente anno, perchè tali fatti
son da riferire al presente, nel quale si sa che i Torriani fecero
gran guerra a Milano[319]. _Casson dalla Torre_, uomo d'intrepidezza
mirabile, secondo il Corio[320], entrò di maggio, siccome poco fa
è detto, in Lodi con truppe tedesche e furlane e coi fuorusciti
di Milano, e diede principio alle ostilità con iscorrere fino alle
porte di Milano e far prigioni circa mille tra nobili e popolari.
Atterrito da questo avvenimento Ottone arcivescovo, per rimediarvi e
per rinforzare il partito suo, giudicò bene di condurre per capitano
de' Milanesi _Guglielmo marchese_ di Monferrato, principe di gran
potenza. Imperciocchè, se è vero ciò che ha l'autore della Cronica
di Piacenza[321], egli era capitano e signore anche di Pavia, Novara,
Asti, Torino, Alba, Ivrea, Alessandria e Tortona, ed in questo medesimo
anno nel dì 3 di luglio ebbe la signoria di Casale di Monferrato per
dedizion di quel popolo. Ma il capitanato di Pavia l'ebbe egli molto
più tardi, e così d'altre città, siccome diremo. Benvenuto da San
Giorgio[322] cita lo strumento, con cui nel dì 16 d'agosto i Milanesi
condussero per lor capitano esso marchese colla provvisione annuale di
dieci mila lire, e di cento lire ogni giorno, per anni cinque avvenire.
Venne il marchese a Milano con cinquecento uomini d'armi, e poi di
settembre condusse tutte le forze sue e de' Milanesi e Pavesi contra
di Lodi. Diede il guasto al paese, prese qualche castello di poca
resistenza; ma, all'udire che i Cremonesi e Parmigiani, aiutati anche
dai Reggiani e Modenesi, s'appressavano con grande sforzo in aiuto de'
Torriani, se ne tornò bravamente a Milano. Abbiamo nondimeno da Galvano
Fiamma che passarono male in questo anno gli affari de' Milanesi,
perchè Casson dalla Torre prese Marignano, Triviglio, Caravaggio
ed altri luoghi; ridusse quasi in cenere Crema, diede il guasto al
territorio di Pavia; altrettanto fece all'isola dì Fulcherio; ed ebbe
tal coraggio, che con una scorreria arrivò fin sotto Milano, e scagliò
l'asta sua contra di porta Ticinese. Nel dì 10 d'agosto s'impadronì
ancora di Cassano e di Vavrio, e menò da ogni parte gran quantità di
prigioni: cose tutte che obbligarono Ottone arcivescovo e i Milanesi,
siccome abbiam detto, a chiamare Guglielmo marchese di Monferrato, e a
dargli la bacchetta del comando militare. In queste liti fra i Milanesi
e Torriani non si vollero mischiare i Piacentini.

Spedì in quest'anno il pontefice _Niccolò III_ a Bologna _fra Latino_
dell'ordine de' Predicatori, suo nipote, cioè figliuolo di una sua
sorella, cardinale vescovo di Ostia e legato della Romagna, Marca,
Lombardia e Toscana, acciocchè trattasse di pace fra le città di
quelle contrade e fra i Geremii e i Lambertazzi usciti di Bologna.
Così calde furono intorno a ciò le premure del papa, così efficaci
i maneggi del cardinale legato e di _Bertoldo Orsino_ conte della
Romagna, fratello d'esso papa[323], che, quantunque s'incontrassero
di molte opposizioni, pure si disposero gli animi a ricevere la
concordia, a cui si venne poi nell'anno seguente, siccome appresso
diremo. Passò dipoi in Toscana[324] il medesimo cardinale Latino,
ed entrò in Firenze nel dì 8 di ottobre, con porre anche ivi le
fondamenta della pace, che seguì nell'anno vegnente fra i Guelfi e i
Ghibellini. Ebbero nel presente guerra i Padovani coi Veronesi[325],
e coll'esercito si portarono all'assedio della terra di Cologna.
Uniti con esso loro furono a questa impresa i Vicentini sudditi, ed
_Obizzo_[326] _marchese_ d'Este e signor di Ferrara, il quale, siccome
collegato, oppur come principale, andò colle sue genti in aiuto loro.
Durò quell'assedio quarantadue giorni; in fine l'ebbero a patti, e
sembra che la restituissero al suddetto marchese, i cui antenati ne
erano stati padroni. Dagli Annali Ecclesiastici abbiamo[327] che il
pontefice Niccolò stese il suo desiderio della pace non solo alle città
della Romagna, ma anche a quelle della Lombardia, con aver data facoltà
a' suoi ministri di assolvere dalle censure e liberar dall'interdetto
il _conte Guido_ di Montefeltro, il marchese di Monferrato, le
città d'Asti, Novara, Vercelli, Pavia e Verona, purchè giurassero di
sottomettersi ai comandamenti del papa. Non piacevano già al _re Carlo_
questi passi, perchè egli tendeva ad esser l'arbitro dell'Italia, e
il papa molto più di lui pretendeva a questa gloria. Nè si dee tacere
che in quest'anno[328], essendo receduto _Ottocaro_ superbo e potente
re di Boemia dalla convenzione stipulata con _Ridolfo re_ de' Romani
per gli affari del ducato d'Austria, ed avendo già ricominciata la
guerra contra di lui, nel dì 26 d'agosto si venne ad un fierissimo
fatto d'armi fra i due nemici eserciti in vicinanza di Vienna. Restò
sconfitta l'armata boema, e lo stesso re Ottocaro vi lasciò la vita:
per così gloriosa vittoria altamente crebbe in credito a potenza il re
Ridolfo.

NOTE:

[308] Chron. Veronens., tom. 8 Rer. Ital. Memoriale Potestat. Regiens.,
tom. eod.

[309] Chron. Placent, tom. 16 Rer. Ital.

[310] Mussatus, Histor., lib. 10, Rubr. 2.

[311] Chronic. Parmense.

[312] Ptolomaeus Lucens., Hist. Eccl., tom. 11 Rer. Ital. Ricordano
Malaspina. Giovanni Villani ed altri.

[313] Raynald., in Annal. Ecclesiast.

[314] Chron. Parmens., tom. 9 Rer. Ital.

[315] Sigon., de Regno Ital., lib. 20.

[316] Ricordano Malaspina, cap. 204. Giovanni Villani. S. Antonio.

[317] C. Fundamentum, de Election. in Sexto.

[318] Chron. Parmense, tom. 9 Rer. Ital.

[319] Gualv. Flamma, in Manip. Flor., cap. 315. Annales Mediolanens.,
tom. 16 Rer. Ital.

[320] Corio, Istor. di Milano.

[321] Chron. Placentin., tom. 16 Rer. Ital.

[322] Benvenuto da San Giorgio, Istoria del Monferrato, tom. 23 Rer.
Ital.

[323] Matth. de Griffonibus, Histor. Bononiens., tom. 18 Rer. Italic.
Ghirardacci, Istor. di Bologna. Sigon., de Regno Ital., lib. 20.

[324] Ricordano Malaspina, cap. 205.

[325] Chron. Patavin., tom. 8 Rer. Italic.

[326] Chron. Estense, tom. 15 Rer. Ital.

[327] Raynaldus, in Annal. Eccl., num. 77.

[328] Æneas Silvius, in Hist. Austr. Stero, in Annalib. Chron. Colmar.




    Anno di CRISTO MCCLXXIX. Indiz. VII.

    NICCOLÒ III papa 3.
    RIDOLFO re de' Romani 7.


Per opera del _cardinale Latino_ legato apostolico, e di _Bertoldo
Orsino_ conte di Romagna, seguì nell'anno presente pace e concordia
fra i Geremii guelfi signoreggianti in Bologna[329] e i Lambertazzi
ghibellini fuorusciti. Rientrarono questi ultimi nella patria nel dì 2
agosto, e nel dì 4 si fece una solenne riconciliazione delle medesime
fazioni, con feste grandi ed universale allegrezza. Anche in Faenza il
suddetto cardinale legato accordò insieme gli Accarisi coi Manfredi
fuorusciti e i lor seguaci. Parimente in Ravenna il conte Bertoldo
colla pace conchiusa fra i Polentani e i Traversari[330] rimise la
quiete. Ma non andò molto che in Bologna si sconcertarono di nuovo gli
affari per quel maledetto veleno che infettava allora universalmente il
cuore degl'Italiani. Truovo io qui dell'imbroglio, forse nato dall'anno
pisano, adoperato da qualche storico. Il Sigonio (se pure fin qui egli
giunse colla sua storia) differisce[331] l'entrata de' Lambertazzi
in quella città, e la lor replicata uscita sino all'anno seguente:
nel che vien egli seguitato dal Ghirardacci. Per lo contrario,
Ricobaldo[332], storico di questi tempi, l'autore della Cronica di
Reggio[333], anch'esso contemporaneo, Matteo Griffone[334], frate
Francesco Pipino[335], gli Annali vecchi di Modena[336] e la Cronica
di Parma[337] concordemente scrivono che nell'anno presente tornarono
i Lambertazzi in Bologna, e poscia nel mese di dicembre di nuovo si
riaccese la guerra civile fra essi e la contraria fazione de' Geremii.
Per lo che pare da anteporre questa sentenza all'altre. Tuttavia la
Cronica di Forlì[338], che sembra molto esatta, la Miscella di Bologna
e gli Annali di Cesena[339] vanno d'accordo col Sigonio. Sia come
esser si voglia, o fosse la troppa alterigia dei Lambertazzi, oppur
la durezza degli altri nel non volerli ammettere ai pubblici uffizii,
tengo io per fermo che, correndo il dì 20 ovvero 21 di dicembre (altri
dicono nella vigilia del Natale) dell'anno presente, si levò rumore
in Bologna; e i Lambertazzi furono i primi a prendere l'armi con
impadronirsi della piazza, ed uccidere chiunque de' Geremii veniva loro
alle mani, e con attaccar fuoco a una casa de' Lambertini. Allora i
Geremii, fanti e cavalli raunati, vennero al conflitto, e sì virilmente
assalirono gli avversarii, che li misero finalmente in rotta, e gli
obbligarono a fuggirsene di città. Molti dall'una parte e dall'altra
rimasero morti; e dappoichè furono usciti i Lambertazzi, le lor case
(e queste furono in gran copia) pagarono la pena de' lor padroni,
con restare spogliate, e poscia distrutte: costume pazzo di tempi sì
barbari; che non merita già altro nome il voler gastigare le insensate
mura, e il deformare la propria città, per far dispetto e danno agli
usciti suoi fratelli. Si rifugiarono di nuovo gli usciti Lambertazzi in
Faenza, e tornò come prima a rinvigorirsi la guerra fra essi e Bologna.
Si erano mossi i Modenesi, Reggiani e Parmigiani, per soccorrere in
questa occasione la fazion de' Geremii; ma non vi fu bisogno del loro
aiuto. Mirava Guglielmo marchese di Monferrato, capitano del popolo
di Milano, la difficoltà di abbattere colla forza i Torriani, i quali
si erano ben fortificati in Lodi, aveano già prese parecchie terre e
castella del Milanese, e teneano nelle lor carceri molte centinaia di
Milanesi, e spezialmente nobili[340]. Però, siccome volpe vecchia, ed
uomo usato alle cabale, cercò per altra via di tagliar loro le penne.
Ottenuta pertanto licenza da' Milanesi, mosse proposizioni segrete di
aggiustamento con _Cassone dalla Torre_, e con _Raimondo_ pure dalla
Torre patriarca d'Aquileia. Restò conchiusa la pace nel mese di marzo,
colla remissione dell'ingiurie e dei danni dati, colla vicendevol
liberazione de' prigioni, e con patto che i luoghi presi sul Milanese
si depositassero in mano di persone amiche, e si restituissero ai
Torriani tutti i lor beni allodiali.

Ottenuto che ebbe il marchese quanto voleva, e massimamente i prigioni,
si fece poi beffe dei Torriani, nè loro mantenne alcun patto[341], e
poi ripigliò Trezzo e l'isola di Fulcherio. Con pubblico manifesto,
mandato al papa, a tutti i re e principi, si dolsero i Torriani di
questo tradimento; e perchè ne fecero gran doglianza col marchese
stesso, ebbero per risposta, aver ben egli fatte quelle promesse, ma
che andassero eglino a cercare chi loro le mantenesse, perchè egli
a ciò non s'era obbligato. Tentò poscia il marchese con frodi di
ricuperar altre castella: il che non gli venne fatto. Anzi Gotifredo
dalla Torre, con cinquecento cavalieri entrato nel castello d'Ozino,
cominciò aspra guerra contro a' Milanesi, fece assaissimi prigioni, e
diede presso Albairate una rotta al podestà ed esercito de' Pavesi.
_Ottone Visconte_, veggendo così crescere le forze de' Torriani,
ordinò al marchese di far venir dal Monferrato cinquecento fanti. Mise
poi l'assedio al castello d'Ozino, che infine fu preso e diroccato.
Abbiamo anche dalla Cronica di Parma[342], che esso marchese con
tutta la possanza de' Milanesi cavalcò all'Adda con disegno di fare
un letto nuovo a quel fiume, acciocchè non venisse a Lodi. Allora
i Parmigiani con tutta la milizia andarono in aiuto dei Torriani a
Lodi, dove erano anche i Cremonesi; nè di più vi volle, perchè il
marchese, abbandonato il cavamento, si ritirasse con poco garbo a
Milano. Essendo stata bruciata in Parma nel dì 19 di ottobre per
sentenza dell'inquisitore una donna nomata Todesca, come eretica,
una mano di cattivi uomini corse al convento dei frati predicatori,
diede il sacco a quel luogo, percosse e ferì molti di quei religiosi,
ed uno ne uccise vecchio e cieco: per la quale violenza i frati la
mattina seguente colla croce inalberata se ne andarono da Parma a
Firenze, per lamentarsene col _cardinale Latino_ legato apostolico.
Tennero lor dietro a Reggio, Modena e Bologna il podestà, il capitano,
gli anziani e i canonici di Parma, sempre scongiurandoli di tornare
indietro, promettendo di rifar loro qualunque danno che asserissero
loro fatto; ma a nulla giovò. Processarono i Parmigiani tutti quei
malfattori, e li gastigarono con varie pene; rifecero ancora tutti i
danni. Ciò non ostante, e quantunque il comune di Parma niuna ingerenza
avesse avuta nel misfatto, pure il cardinal Latino citò il podestà,
il capitano, gli anziani e il consiglio con dodici de' principali di
Parma, a comparire davanti a lui in Firenze in un determinato tempo.
Spedirono i Parmigiani il capitano del popolo con sei ambasciatori
colà; ma per quanto sapessero dire in iscusa del comune, niun conto
fu fatto delle loro ragioni, e si fulminò la scomunica contra gli
uffiziali del pubblico, e la città fu aggravata coll'interdetto. Così
si operava in questi tempi. Essendo stata tolta ai Reggiani[343] da
Tommasino da Gorzano, e dai signori da Banzola la Pietra di Bismantoa,
celebre per la menzione che ne fanno Donizone e Dante, nel mese di
maggio il popolo di Reggio coll'aiuto dei Parmigiani, Modenesi e
Bolognesi la strinse d'assedio, e dopo quindici dì a buoni patti la
ricuperò. La città d'Asti anch'essa riebbe alcune centinaia dei suoi
cittadini che erano prigioni in Provenza, con promettere a _Carlo re_
di Sicilia il pagamento di trentacinque mila lire d'imperiali, pel
quale si fecero mallevadori alcuni ricchi genovesi[344]. Del resto nel
primo dì di maggio dell'anno presente una terribile scossa di tremuoto
si sentì per quasi tutta l'Italia. Il maggior danno ch'essa recò, fu
nella marca di Ancona, dove due parti di Camerino andarono a terra,
e vi perirono molte persone. Fabriano, Matelica, Cagli, San Severino,
Cingoli, Nocera, Foligno, Spello ed altre terre ne risentirono un grave
nocumento.

NOTE:

[329] Matth. de Griffonib., tom. 18 Rer. Italic. Sigonius, de Regno
Ital. Ghirardacci, Istor. di Bologna.

[330] Chron. Forolivien., tom. 22 Rer. Ital.

[331] Sigonius, de Regno Ital., lib. 20.

[332] Richob., in Pom., tom. 9 Rer. Ital.

[333] Memor. Potest. Regiens., tom. 8 Rer. Ital.

[334] Matth. de Griffonibus, Histor. Bononiens., tom. 18 Rer. Ital.

[335] Pipinus, Chron. Bononiens., tom. 9 Rer. Italic.

[336] Annales Veteres Mutinens., tom. 11 Rer. Italic.

[337] Chron. Parmense, tom. 9 Rer. Ital.

[338] Chron. Forolivien., tom. 22 Rer. Ital.

[339] Chron. Caesen., tom. 14 Rer. Ital.

[340] Gualv. Flamma, in Manip. Flor., cap. 316. Annales Mediolanenses,
tom. 61 Rer. Ital. Memorial. Potest. Regiens., tom. 8 Rer. Italic.

[341] Ventura, Chron. Astense, cap. 13, tom. 11 Rer. Ital.

[342] Chron. Parmense, tom. 9 Rer. Ital.




    Anno di CRISTO MCCLXXX. Indiz. VIII.

    NICCOLÒ III papa 4.
    RIDOLFO re de' Romani 8.


Le lettere scritte nel gennaio di questo anno dal pontefice _Niccolò
III_ a _Bertoldo Orsino_ suo fratello e conte della Romagna, e
rapportate dal Rinaldi[345], ci assicurano che nel dicembre antecedente
era seguita l'espulsion de' Lambertazzi da Bologna. In esse a lui e al
cardinale Latino legato apostolico ordina il papa di cercare rimedio
al disordine accaduto, di punire i delinquenti, e di ristabilire la
pace fra le discordi fazioni. Ma di fieri intoppi si trovarono: cotanto
erano inaspriti ed infelloniti fra di loro gli animi de' Geremii
dominanti in Bologna e dei Lambertazzi esclusi[346]. Fece il conte
Bertoldo venire a Ravenna i sindachi dell'una e dell'altra parte, e
rigorosi comandamenti impose a tutti. È da stupire come il Ghirardacci,
che ne rapporta gli atti fatti sotto l'anno presente, non si accorgesse
che la cacciata dei Lambertazzi dovea essere seguita nel precedente
dicembre. Ma mentre il pontefice era tutto pieno di gran pensieri per
regolare il mondo cristiano a modo suo, eccoti l'inesorabil falce
della morte che troncò tutti i suoi vasti disegni[347]. Trovavasi
egli nella terra di Soriano presso Viterbo, e colpito da un accidente
apopletico, senza poter ricevere i sacramenti della Chiesa, chiuse
gli occhi alla vita presente nel dì 22 d'agosto. Era preceduta in
Roma una terribil inondazione del Tevere, che, secondo gli stolti,
fu poi creduta indizio della morte futura del papa. La fresca di lui
età e il temperato modo del suo vivere aveano fatto credere che la
sua vita si stenderebbe a moltissimi anni avvenire; ma fallaci troppo
sono i prognostici de' mortali; e fu assai che non corresse sospetto
di veleno in così inaspettata e subitanea morte, sapendosi che l'aver
egli con tanta altura esercitato il governo suo, gli avea tirato
addosso l'odio di parecchi, e massimamente di _Carlo re_ di Sicilia.
Molte furono le di lui virtù, e massimamente la magnificenza[348],
da cui spinto fabbricò un suntuoso palagio per li pontefici presso
San Pietro, con un ampio e vago giardino, cinto di mura e torri a
guisa d'una città, e un altro in Montefiascone. Rinnovò egli quasi
tutta la basilica vaticana. L'epitafio suo si legge nella Cronica
di frate Francesco Pipino[349]. Ma restò aggravata la di lui memoria
dalla soverchia ansietà d'ingrandire ed arricchire i proprii parenti.
Spogliò di varie terre i nobili[350], e massimamente di Soriano i
suoi signori, imputati d'eresia, per investirne i proprii nipoti.
Tolse alla Chiesa Castello Sant'Angelo, e diello ad Orso suo nipote.
Creò più cardinali suoi parenti, e Bertoldo Orsino, suo fratello,
conte di Romagna. Faceva eleggere tutti i suoi congiunti per podestà
in varie città. Fu anche detto[351] che le grandiose sue fabbriche
furono fatte col danaro raccolto dalle decime ordinate in soccorso di
Terra santa, e ch'egli segretamente avesse mano nel trattato contra
del re Carlo per la ribellion di Sicilia, siccome appresso diremo.
Ma il suo più gran progetto di novità (se pure è vero) fu quello
di cui dicono[352] ch'egli trattò col _re Ridolfo_: cioè di formar
quattro regni del romano imperio. Il primo era quello della Germania,
che dovea passare in retaggio a tutti i discendenti d'esso Ridolfo
re de' Romani. Il secondo il regno viennese, ossia arelatense, che
abbracciava il delfinato e parte della antica Borgogna. Questo dovea
essere dotate di _Clemenza_ figliuola d'esso re Ridolfo, maritata
dipoi con _Carlo Martello_ nipote di _Carlo re_ di Sicilia, e de' suoi
discendenti. Il terzo della Toscana, e il quarto della Lombardia:
i quai due ultimi regni egli meditava di conferire ai suoi nipoti
Orsini. Questo pontefice, che facea tremar tutti, s'era anche fatto
dichiarar senatore perpetuo del popolo romano, ed avea posto dipoi per
suo vicario in quell'uffizio Orso suo nipote. Ma appena s'intese la
certezza di sua morte[353], che gli Annibaldeschi, famiglia potente
in Roma, si sollevarono coi loro aderenti, e vollero per forza aver
parte nel senatorato, di modo che uopo fu di crear due senatori, l'uno
Orsino, e l'altro Annibaldesco, sotto il governo dei quali succederono
poscia molti omicidii, dissensioni e malanni; e tutti questi impuniti.
Parimente allora il popolo di Viterbo discacciò vergognosamente dalla
sua podesteria Orso degli Orsini, nipote del defunto papa, e passò
all'assedio di un castello. Ma venuto il conte Bertoldo con assai
soldatesche, e con quelle ancora di Todi, li fece dare alle gambe,
e prese molti uomini e tutte le lor tende. Durò poi la vacanza del
pontificato quasi sei mesi.

In quest'anno, a mio credere, accaddero le disgrazie della città di
Faenza, e non già nel seguente, come ha il Sigonio[354] (se pure son di
lui, e non giunte fatte a lui, le memorie di questi tempi), e come ha
la Cronica Miscella di Bologna[355], e dopo essa il Ghirardacci[356],
il quale imbrogliò la Storia sua con differire sino ad esso anno
1281 la ripatriazione de' Lambertazzi, e la loro seconda cacciata.
Seguito io qui l'autore della Cronica di Reggio[357], che fioriva
in questi tempi, e la Cronica antica di Modena[358], di Parma[359] e
l'Estense[360], e la Bolognese di Matteo Griffoni[361]. Per attestato
di tali scrittori, Tibaldello da Faenza della casa nobile de' Zambrasi,
ma spurio, essendo malcontento de' Lambertazzi rifugiati in Faenza
(dicono a cagione di una porchetta a lui rubata), si mise in pensiero
di sterminarli. Con questo mal animo ito a Bologna, concertò coi
Geremii di tradire la patria, e di darne loro la tenuta. Infatti una
notte ebbe maniera il traditore di aprir una porta, per cui entrato
l'esercito bolognese e ravegnano, s'impadronì della piazza, e poi si
diede alla caccia di que' Lambertazzi che si trovavano nella città,
giacchè un'altra parte d'essi era colla metà del popolo di Faenza
all'assedio d'un castello. Molti ne furono uccisi, altri presi, ed
altri ebbero la fortuna di salvarsi colla fuga. Mossero le lor milizie
in tal congiuntura i Parmigiani, Reggiani e Modenesi, per dar braccio
ai Geremii guelfi, loro collegati; ed, arrivati ad Imola, vi si
fermarono parecchi giorni, finchè i Bolognesi avessero ben assicurata
la lor conquista di Faenza. L'iniquo Tibaldello, cacciato per questo
da Dante nell'inferno, ebbe per ricompensa la nobiltà di Bologna e
varii privilegii; ma Dio fra due anni il chiamò al suo tribunale
nella battaglia di Forlì. Se crediamo al Ghirardacci, il proditorio
acquisto di Faenza seguì nella notte antecedente al dì 24 d'agosto;
e per questo sì egli come gli altri storici bolognesi asseriscono
istituito il pubblico spettacolo, che tuttavia dura, della porchetta
nella festa di san Bartolommeo. Ma sarebbe prima da accertar bene se
nel dì suddetto accadesse la presa di Faenza. Nella Cronica di Parma,
di Reggio e nell'Estense vien questa riferita al dì dieci di novembre.
Matteo Griffoni la mette nel dì 15 di dicembre. In quest'anno ancora
_Guido conte_ di Montefeltro s'impadronì di Sinigaglia per tradimento,
e vi uccise barbaricamente circa mille e cinquecento persone[362].
Fu cacciata da Vercelli la parte ghibellina nel mese di settembre. In
questo anno _Guglielmo marchese_ di Monferrato, coi Milanesi ed altri
collegati, andò a dare il guasto al territorio di Lodi, il perchè i
Parmigiani e Reggiani colla lor cavalleria e fanteria si portarono in
soccorso de' Torriani e di quella città. Fu guerra eziandio nell'anno
presente fra i Padovani e Veronesi. In aiuto de' primi marciò _Obizzo
marchese_ d'Este, signor di Ferrara. Scrive uno storico di Padova,
essere stato sì magnifico il carriaggio d'essi Padovani, che occupava
lo spazio di quindici miglia. La credo una spampanata. Ma con un
trattato di pace si mise fine a tutte le ostilità. Avendo _Jacopo
Contareno_ doge di Venezia per la sua troppo avanzata età rinunziato al
governo[363], venne sustituito in suo luogo _Giovanni Dandolo._

NOTE:

[343] Memorial. Potestat. Regiens., tom. 8 Rer. Ital.

[344] Caffari, Annal. Genuens., lib. 9, tom. 6 Rer. Ital.

[345] Raynaldus, in Annal. Eccl.

[346] Ghirardacci, Istor. di Bologna.

[347] Bernard. Guid., in Vita Nicolai III, P. I, tom. 3 Rer. Ital.
Jordan., in Chron.

[348] Ptolomaeus Lucens., Hist. Eccl., tom. 9 Rer. Ital.

[349] Franciscus Pipin., Chron. Bononiens., tom. 9 Rer. Ital.

[350] Ricordano Malaspina, cap. 204.

[351] Franciscus Pipin., Chron.

[352] Ptolom. Lucens., Hist. Eccl., tom. 3 Rer. Ital. Jordanus,
Platina, Blondus, et alii.

[353] Vita Nicolai III, P. I, tom. 3 Rer. Ital.

[354] Sigon., de Regno Ital.

[355] Chron. Bonon., tom. 18 Rer. Ital.

[356] Ghirardacci, Istor. di Bologna.

[357] Memorial. Potest. Regiens., tom. 8 Rer. Ital.

[358] Annal. Veteres Mutinens., tom. 11 Rer. Ital.

[359] Chron. Parmense, tom. 9 Rer. Ital.

[360] Chron. Estense, tom. 15 Rer. Ital.

[361] Matth. de Griffon., tom. 18 Rer. Ital.

[362] Gazata, in Chron. Regiens., tom. 18 Rer. Ital.




    Anno di CRISTO MCCLXXXI. Indizione IX.

    MARTINO IV papa 1.
    RIDOLFO re de' Romani 9.


Giacchè non era riuscito a _Carlo re_ di Sicilia di far eleggere a modo
suo un romano pontefice nella precedente vacanza della santa Sede (del
che egli s'era trovato molto male); tanto studio mise questa volta,
che ottenne l'intento suo. Adoperò infin le violenze; imperciocchè,
non essendo allora chiuso il conclave, perchè era stata abolita la
costituzione di Gregorio X, ed opponendosi a tutto potere due cardinali
della casa Orsina, cioè _Matteo Rosso_ e _Giordano_, acciocchè non
si eleggesse un papa franzese[364]; il re Carlo mosse il popolo di
Viterbo, dove erano i cardinali, e Riccardo degli Annibaldeschi signore
della città medesima, a rinserrare in una camera que' due cardinali,
col pretesto che impedissero l'elezione. V'aggiunsero poscia il terzo,
cioè _Latino cardinale_, vescovo d'Ostia, nipote anch'esso del defunto
Niccolò III, e li ridussero a pane ed acqua, di modo che, volere o non
volere, convenne che i cardinali italiani concorressero ad eleggere
quel papa che piacque al re Carlo, cioè un papa franzese. Fu non senza
ragione creduto che le disgrazie sopravvenute poco appresso al medesimo
re fossero un gastigo della mano di Dio contra chi sì sconciamente
si abusava della potenza sua in danno e scandalo della Chiesa. Videsi
dunque alzato sulla Sede di san Pietro nel dì 22 di febbraio _Simone
cardinale_ di Santa Cecilia, Franzese di nazione, perchè nato a
Mompincè in Brie, ma chiamato da gl'Italiani Turonense, perchè era
stato canonico e tesoriere della chiesa di San Martino di Tours. Egli
prese il nome di _Martino IV_, tuttochè, secondo il retto parlare, si
dovesse nominar solamente Martino II. Non mancò egli di far subito
conoscere l'eccessiva gratitudine sua al re Carlo, con isposar come
suoi proprii tutti i di lui interessi. Una nondimeno delle prime sue
imprese fu di ritirarsi ad Orvieto, e di scomunicar quei Viterbesi che
aveano usata violenza ai cardinali, e di sottoporre all'interdetto la
città medesima. Poscia ottenne esso papa dai Romani il grado di senator
perpetuo con facoltà di sustituire, e posevi in suo luogo il re Carlo,
creandolo di nuovo senatore di Roma, senza far caso della costituzione
contraria di Niccolò III[365]. Non soleva mettere uffiziale o
governatore nelle città dello Stato ecclesiastico che non fosse preso
dalla casa e famiglia del medesimo re Carlo. Parimente ad istanza
d'esso re, che meditava di portar le sue armi contro all'imperador di
Costantinopoli scomunicò l'imperador greco _Michele Paleologo_: il che
tornò in danno gravissimo non meno del re che della Chiesa stessa. E
veramente di grandi preparamenti di genti e di navi faceva allora il
re di Sicilia per invadere l'imperio greco; fors'anche avrebbe egli
eseguita con buon successo così vasta impresa, se non si fosse da qui
a non molto attaccato il fuoco alla casa propria: del che parleremo
all'anno seguente.

Nel verno di quest'anno s'inviò _Guglielmo marchese_ del Monferrato
con _Beatrice_ sua moglie alla volta della Spagna, per visitare
_Alfonso re_ di Castiglia suocero suo[366]. Per istrada fu ritenuto
prigione da _Tommaso conte_ di Savoia suo cognato, perchè fratello
della prima sua moglie. Se volle liberarsi, fu costretto a far cessione
delle ragioni sue sopra Torino, Colegno, Pianezza ed altre terre; ed
anche di pagar sei mila lire di bisanti, con dare ostaggi per questo.
Andossene dipoi in Ispagna, dove finì di viver la sua moglie Beatrice,
e servito da due galee genovesi se ne tornò in Italia, seco menando
cinquecento cavalieri spagnuoli, cento balestrieri e buone somme di
danaro, con aver dato ad intendere al suocero che ridurrebbe tutta
l'Italia all'ubbidienza di lui. Essendo venuto a Lodi[367] _Raimondo
dalla Torre_ patriarca d'Aquileia con cinquecento uomini di arme
furlani, si unirono coi Torriani i Cremonesi ed altri popoli della
lor fazione, ed, usciti in campagna, andarono nel contado di Milano
per prendere il borgo di Vavrio. Allora anche i Milanesi con grande
sforzo di loro genti e cogli aiuti de' loro collegati cavalcarono per
impedire i disegni dei Torriani. Che in questo esercito fosse anche
il marchese di Monferrato, lo asseriscono gli storici milanesi[368]
e il Ventura nella Storia di Asti[369]. Dalla Cronica di Parma pare
che si ricavi che no. Comunque sia, nel dì 25 di maggio, festa di san
Dionisio arcivescovo di Milano, si affrontarono queste due armate[370],
e si fece un ostinato e sanguinoso fatto d'armi. Rimasero sconfitti i
Torriani; vi perdè la vita il valoroso _Casson dalla Torre_ col podestà
di Lodi, Scurta dalla Porta Parmigiano; ed, oltre ad ottocento prigioni
condotti a Milano, moltissimi furono i morti nel campo e gli annegati
nel fiume Adda. _Raimondo dalla Torre_, intesa questa disavventura, col
capo basso se ne tornò ad Aquileia. Abbiamo dalla Cronica di Parma[371]
che il suddetto marchese Guglielmo, siccome capitano de' Milanesi,
colla gente e col carroccio di quel comune, e i Vercellesi, Novaresi,
Tortonesi ed Alessandrini si accamparono di poi a Santa Cristina
senza uscire del lor territorio. Erasi tenuto in Parma nel precedente
agosto un parlamento delle città guelfe, in cui s'era risoluto di dar
soccorso a Lodi, occorrendone il bisogno. Questo venne; ma perchè
durava ancora qualche antica ruggine fra i Parmigiani e Cremonesi,
per avere l'un popolo all'altro tanti anni prima tolto il carroccio,
si determinò di farne la vicendevol restituzione. Quello di Parma era
chiamato _Regoglio_ (credo che sia in vece di _Orgoglio_), e quello de'
Cremonesi si appellava _Gaiardo_. Nella Cronica Estense[372] quello de'
Cremonesi è chiamalo _Berta_, e questo nome, oppur di _Bertazzuola_,
gli vien anche dato da Antonio Campi[373]. Fu dunque fatto il cambio
di questi carrocci con indicibil gaudio di amendue le città nel dì
6 di settembre. L'autore della suddetta Cronica Estense, che più
minutamente racconta le particolarità di questo fatto, fra l'altre cose
scrive che il podestà di Modena in persona si portò con assai altri
nobili a Parma, per maggiormente condecorar quella funzione: il che ci
dà a conoscere quai fossero i costumi e i genii di questi tempi. Ciò
fatto, i Parmigiani con tutta la lor cavalleria e fanteria marciarono
in aiuto di Lodi, e si andarono a postare sulla riva dello Adda in
una terra chiamata Grotta. Lungi di là un miglio si accamparono i
Cremonesi a Pizzighittone con tutte le lor forze. Cento uomini d'armi
v'andarono da Reggio, altrettanti con secento pedoni da Modena, e
cinquanta dal marchese d'Este vi furono spediti. Diede bensì l'esercito
milanese assaissimo danno al distretto di Lodi, ma senza fare di
più; e gli convenne tornare indietro con perdita di molti uomini e
cavalli. Nel seguente dicembre Buoso da Doara (non so se figliuolo
o nipote dell'altro che fiorì circa il 1260, oppure lo stesso) entrò
con quattrocento cavalli ed altrettanti fanti in Crema, e cominciò la
guerra contra di Cremona. Per questa novità i Piacentini, Parmigiani e
Bresciani con possente milizia corsero di nuovo a sostener Cremona. La
Cronica di Parma parla di questo solamente nell'anno seguente.

Le premure del defunto papa _Niccolò III_ erano state da padre nel
procurar dappertutto la pace fra i Guelfi e Ghibellini. Diverse ben
furono le massime di _Martino IV_, cioè di un pontefice che si lasciava
menare pel naso, come sua creatura, da _Carlo re_ di Sicilia, il quale
non potea patire i Ghibellini fautori dell'imperio. Eransi ridotti in
Forlì tutti, per così dire, i Ghibellini della Romagna, sbanditi dalle
loro città. Contra di questi il papa e il re Carlo fecero preparamento
grande d'armi nell'anno presente[374]; e tanto più perchè _Guido conte_
di Montefeltro, capitano di Forlì, nel marzo ed aprile avea fatto
delle scorrerie fino a Durbeco e alle porte di Faenza, dove, secondo
gli Annali di Modena[375], diede una spelazzata ai Guelfi, e poscia
era passato nel maggio sul Ravegnano, spogliando e bruciando senza
opposizione alcuna que' paesi. All'avviso del formidabil temporale
che si disponeva contra di loro, il comune di Forlì e la parte de'
Lambertazzi spedirono ambasciatori supplichevoli alla corte pontificia,
dimorante allora in Orvieto col re Carlo e cogli ambasciatori della
parte contraria, cioè de' Geremii guelfi di Bologna. Ma furono mal
veduti e mal ricevuti, in guisa che, senza poter ottenere nè giustizia
nè misericordia dal papa, e vituperosamente rigettati, forza fu che
se ne ritornassero come disperati a casa, con aver gittati i passi
al vento. In questi tempi esso pontefice creò conte della Romagna
_Giovanni d'Eppa_, ossia d'Appia o de Pà, Franzese, consigliere del re
Carlo. Costui colle milizie datogli del papa e dal re venne a Bologna
con ordine di far aspra guerra a Forlì e a tutti i Ghibellini, e nel
mese di giugno coi popoli di Bologna, Imola e Faenza passò ostilmente
sul distretto di Forlì, facendo precedere comandamenti ed intimazioni
al conte Guido e ai Lambertazzi d'andarsene con Dio. Dopo di che,
avendo seco un'immensa quantità di guastatori, fece in più volte
quanto danno potè al territorio forlivese, con giugnere fino alle
porte, ma nulla di più osò per ora. Il conte Guido si contenne sempre
con riguardo. Fulminò il papa contra de' Forlivesi le scomuniche più
fiere, e pose l'interdetto alla città, con farne uscire tutti gli
ecclesiastici sì secolari che regolari; e forse per la prima volta si
cominciò ad udire quella detestabil invenzione di gastigo e pena, cioè
che anche fuori dello stato ecclesiastico fossero confiscati in favore
del papa tutti i beni e le robe de' Forlivesi: gastigo che cadeva
ancora sopra gl'innocenti mercatanti, e sopra coloro eziandio che, per
non participar di quelle brighe, si erano ritirati altrove, nè aveano
parte alcuna negli affari del governo di Forlì. L'autore della Cronica
di Parma scrive, che fu inoltre pubblicata in quella città la scomunica
contra chiunque avesse roba di alcun forlivese, e non la rivelasse ai
nunzii del papa, sotto pena di pagare del proprio, e di non essere
assolto nè in vita nè in morte. In Parma più di tre mila lire si
ritrovarono, che furono perciò consegnate ai deputati pontifizii.
Veggasi un poco che strani frutti produsse la barbarie ed ignoranza di
questi secoli. Fece in quest'anno lega coi Veneziani[376] Carlo re di
Sicilia, risoluto di far la guerra a _Michele Paleologo_ imperador dei
Greci: per la quale impresa seguitava ad ammannire una sterminata copia
di galee, uscieri ed altre cose necessarie. Non poche istanze ebbero
ancora da lui i Genovesi per entrare in lega, venendo loro esibito
una parte del conquisto; ma se ne scusarono, siccome assai conoscenti
di che pelo fosse quel regnante; anzi spedirono una galea apposta al
Paleologo per avvertirlo di ciò che si macchinava contra di lui.

I Lucchesi in quest'anno[377] fecero oste contra di Pescia, la
presero, e il pazzo furore de' soldati la ridusse in cenere. Tuttociò
avvenne, per quanto fu creduto, perchè il popolo di quella terra si
era suggettato ai cancelliere del _re Ridolfo_, a cui si pretendea
che non avesse da sottomettersi se prima non compariva la conferma di
lui fatta dal papa: tutti pretesti inventati dai Guelfi; imperciocchè,
per attestato del Rinaldi[378], papa Martino con sue lettere, date in
Orvieto nel dì 21 maggio dell'anno corrente, e rapportate dal medesimo
Annalista, avea scritto a tutte le città e baroni della Toscana che
riconoscessero per ministri del re Ridolfo il vescovo gurcense e
Ridolfo cancelliere, da lui spediti per suoi vicarii in Toscana. Ma
sappiamo da Giachetto Malaspina[379] che verisimilmente per segrete
insinuazioni del Carlo niuna delle città di quella provincia, da Pisa
e Santo Miniato in fuora, volle prestar fedeltà ed ubbidienza agli
uffiziali del re Ridolfo: laonde il vicario del re Ridolfo si ritirò
colle sue masnade in essa terra di Santo Miniato, condannò i popoli
disubbidienti, e cominciò guerra contra dei Fiorentini e Lucchesi;
ma con sì poco frutto, che da lì a non molto se n'andò con Dio, e
tornossene come beffato in Germania. Veggasi ora se erano tutte frodi,
siccome dicemmo, quelle del re Carlo, allorchè si fece dichiarar
vicario della Toscana da papa Clemente IV con promessa di ritirarsi,
creato che fosse un re de' Romani.

NOTE:

[363] Dandol., in Chron., tom. 12 Rer. Ital.

[364] Ricord. Malasp. Giovanni Villani. Raynald., Annal. Eccl. S.
Antonin. Jordanus, in Chron., et alii.

[365] Vita Martini IV, P. I, tom. 3 Rer. Ital. Jordan., in Chron.
Ptolom. Lucens., Hist. Eccl., tom. 11 Rer. Ital.

[366] Benvenuto da S. Giorgio, Istoria del Monferrato, tom. 23 Rer.
Ital.

[367] Corio, Istor. di Milano.

[368] Annal. Mediolan., tom. 16 Rer. Ital.

[369] Ventura, Chron. Estens., tom. 11 Rer. Ital.

[370] Chron. Forolivien., tom. 22 Rer. Ital.

[371] Chron. Parmense, tom. 9 Rerum Ital.

[372] Chron. Estense, tom. 15 Rer. Ital.

[373] Campi, Istor. di Cremona.

[374] Chron. Forolivien., tom. 22 Rer. Ital.

[375] Annal. Veteres Mutinens., tom. 11 Rer. Italic.

[376] Caffari, Annal. Genuens., lib. 10, tom. 6 Rer. Italic.

[377] Ptolomaeus Lucens., Annal. brev., tom. 11 Rer. Ital.

[378] Raynaldus, Annal. Eccles.

[379] Giachetto Malaspina, cap. 213. Giovanni Villani.




    Anno di CRISTO MCCLXXXII. Indizione X.

    MARTINO IV papa 2.
    RIDOLFO re de' Romani 10.


Celebre fu in quest'anno il vespro siciliano, celebre l'orditura di
quella sì strepitosa rivoluzione. Con verga di ferro governava il re
Carlo il regno di Sicilia e di Puglia. Da nuovi dazii, gabelle, taglie
e confischi erano al sommo aggravati que' popoli. La superbia de'
Franzesi ogni di più cresceva; insopportabile era la loro incontinenza
e la violenza fatta alle donne. Di questi disordini parlano tutti
gli scrittori d'allora[380], ed anche i più parziali della nazion
franzese. Più volte i miseri Siciliani ricorsero ai papi per rimedio,
rappresentando loro che la santa Sede avea creduto di dare un re e un
pastore a que' popoli, e loro avea dato un tiranno e un lupo. E ben
si leggono negli Annali Ecclesiastici[381] i buoni uffizii che più
volle fecero i romani pontefici in favore e sollievo d'essi popoli,
con esortare il re Carlo a sgravarli, e a guadagnarsi il loro affetto,
e non già l'odio. Ma Carlo niun conto faceva di si fatte esortazioni,
e colla febbre addosso de' conquistatori ad altro non attendeva che
a raunar moneta e gente per far colle miserie del suo popolo, se gli
riusciva, miseri anche gli altri popoli. Ora accadde che _Giovanni da
Procida_, nobile salernitano, uomo di mirabile accortezza letterato,
e spezialmente peritissimo della medicina, entrò in pensiero di
guarire anche i mali politici della Sicilia. Era egli stato carissimo
a _Federigo II_ Augusto e al _re Manfredi_, ed appunto per questo suo
attaccamento alla casa di Suevia gli erano stati confiscali tutti
i suoi beni dal re Carlo. Ritiratosi egli in Aragona, cominciò ad
incitare il _re Pietro_ e la _regina Costanzo_ sua moglie, figliuola
del fu _re Manfredi_, alla conquista del regno siciliano, e a far
valere le ragioni della casa di Suevia, unico rampollo di cui era
restata essa regina Costanza. Ma perchè a sì grande impresa, e contra
del re Carlo principe bellicosissimo e di alta potenza, non bastavano
punto le forze del re Pietro, per mancanza massimamente del _fac totum_
delle guerre, cioè della pecunia: Giovanni da Procida assunse egli di
provvedere a tutto. Passò pertanto travestito in Sicilia, e vi trovò
disposti gli animi a cangiar mantello ad ogni buon vento che spirasse.
Andò a Costantinopoli, e fece toccar con mano all'Augusto _Paleologo_
che non v'era altro mezzo da salvarlo dalla potenza del re Carlo,
che il fargli nascere la guerra in casa; e che, contribuendo egli
un possente soccorso di danaro, a _Pietro d'Aragona_ dava l'animo di
far calare gli ambiziosi pensieri al re di Sicilia. Si trasferì dipoi
Giovanni da Procida alla corte pontificia, e in una segreta udienza
trovò papa _Niccolò III_ nemico del re Carlo, e pronto anch'esso
a contribuire pel di lui abbassamento. Portate queste disposizioni
in Aragona, e insieme un buon rinforzo di moneta, il re Pietro si
diede a far gran leva di gente, e a preparar navi per una spedizione
importante, con far vista di voler passare in Africa contra de'
Saraceni[382]. Informato di questo armamento il _re Carlo_ da _Filippo
re_ di Francia suo nipote, fece che papa _Martino IV_ spedisse persona
apposta per indagare quali mire avesse il re Pietro, e per comandargli
di non condurre le sue armi contra di alcun principe cattolico. Pietro,
il più accorto di quanti allora regnassero nella cristianità, non volle
scoprire il luogo dove egli mirava; anzi rispose, che se l'una delle
sue mani, sapendolo, lo rivelasse all'altra, subito la mozzerebbe. E
con belle parole rimandò il messo al papa. Ma il re Carlo, che molto
sè stesso, poco o nulla stimava il re di Aragona, dopo aver detto per
dispetto al papa: _Non vi diss'io che Pietro d'Aragona è uno fellone
briccone?_ si addormentò, nè cercò più oltre di lui, senza ricordarsi
di quel proverbio: _Se ti vien detto che hai perduto il naso, mettivi
la mano._

Benchè fosse mancato di vita il pontefice Niccolò III, sul quale, più
che sopra altri, fondava il re Pietro le sue speranze, pure cotanto
fu animato e confortato da Giovanni da Procida e dai segreti impulsi
de' Siciliani, che diede le vele al vento, e passò in Africa verso
la città di Bona, cominciando quivi la guerra contra dei Mori colla
presa di Ancolla, per aspettare se i Siciliani, dicendo da dovero, si
rivoltassero; e, ciò non succedendo, per tornarsene quetamente a casa.
Ora avvenne che nel dì 30 di marzo dell'anno presente, cioè nel lunedì
di Pasqua di risurrezione, nell'ora del vespro (scrivono altri nel
martedì, 31 del suddetto mese) i Palermitani, prese l'armi, insorsero
contra de' Franzesi[383], e quanti ne trovarono, tutti misero a filo
di spada; e andò sì innanzi questo furore, che neppure perdonarono a
donne e fanciulli, e neppure alle Siciliane gravide di Franzesi. Per
questo fatto divenne poi celebre il nome di _vespro siciliano_. Falso
è che in tutte le terre di Sicilia, e ad un'ora stessa, succedesse il
macello de' Franzesi. Falso che i Palermitani acclamassero tosto per
re loro Pietro d'Aragona. Alzarono essi bensì le bandiere della Chiesa
romana, proclamando per loro sovrano il papa. Uscì poscia in armi il
popolo di Palermo, e trasse nella sua lega alcun altro luogo della
Sicilia. Intanto Messina col più dell'altre città dell'isola si tenne
quieta per osservare dove andava a terminare questo gran movimento. Ma
non passò il mese d'aprile, che le tante ragioni e i segreti maneggi
de' Palermitani indussero anche i Messinesi a ribellarsi colla morte
ed espulsione di quanti Franzesi si trovarono in quelle parti, e colla
presa di tutte le fortezze. Portata la dolorosa nuova della ribellion
di Palermo al re Carlo, che, secondo il suo solito, dimorava allora in
Orvieto alla corte pontificia, per insegnare al papa, sua creatura, e
ai cardinali, come si avea da governare il mondo, non è da chiedere
s'egli se ne turbasse e crucciasse. Tuttavia, rivolti gli occhi al
cielo, fu udito dire[384]: _Iddio Signore, dappoichè v'è piaciuto di
farmi contraria la mia fortuna, piacciavi almeno che il mio calare sia
a piccioli passi_. Trattò col papa di quel che si avea da fare, e volò
tosto a Napoli, consolato perchè non s'udiva per anche tumulto alcuno
in Messina. Ma dacchè giunse l'altro avviso che anche i Messinesi
aveano prese l'armi contra di lui, allora andò nelle smanie, ed ordinò
che facessero vela verso di Messina le tante galee e navi da lui
preparate per assalire il greco imperio, ed egli col resto dell'armata
di terra si inviò alla volta della Calabria. Non si può prestar fede
a Bartolommeo da Neocastro, che racconta avere condotto il re Carlo in
questa spedizione ventiquattro mila cavalli e novanta mila fanti, senza
contare i marinari, e cento sessanta galee, oltre all'altre navi da
trasporto e barche minori. O è guasto il suo testo, o egli amplificò di
troppo le forze di Carlo, acciocchè maggiormente risaltasse la gloria
dei suoi Messinesi. Giovanni Villani scrive che menò seco più di cinque
mila cavalieri fra Franceschi, Provenzali ed Italiani; e tra questi
erano cinquecento ben in arnese, inviatigli dal comune di Firenze.
Ed ebbe cento trenta tra galee, uscieri e legni grossi. Comunque sia,
abbiam di certo ch'egli, passato il Faro, imprese sul fine di luglio
l'assedio di Messina, accompagnato da _Gherardo Bianco_ da Parma,
cardinale, vescovo sabinense e legato apostolico. Entrò in Messina
questo saggio porporato, e con tale energia parlò a quel popolo, che lo
indusse ad abbracciare il partito della misericordia, senza aspettare
il furor delle armi. Ma portate da lui al re Carlo le condizioni
colle quali desideravano i Messinesi di rendersi, non piacquero al
re, e si diede principio alle offese della città, agli assalti ed alle
battaglie. I Messinesi anch'essi, contandosi giù tutti per morti, si
diedero ad una gagliarda difesa tale, che si rendè memorabile per tutti
i secoli.

Intanto i Palermitani, considerando le straordinarie forze del re
Carlo, e il pericolo che lor soprastava, aveano spedito ambasciatori
a _papa Martino_, chiedendogli misericordia. Furono questi
obbrobriosamente rimandati con villane parole. Anche i Messinesi,
secondochè abbiamo da Giachetto Malaspina[385]. da Giovanni
Villani[386] e da altri, dacchè intesero la presa di Milazzo, tornarono
a implorar la mediazione del cardinal legato per arrendersi. Entrò egli
nella città, e quel popolo esibiva la resa, se il re perdonava loro il
misfatto, e voleano pagargli i tributi usati al tempo del re Guglielmo
il Buono. Portata questa risposta al re Carlo, e avvalorata dalle
preghiere del legato, che accettasse quel misero e pentito popolo,
fellonescamente rispose che si maravigliava di sì ardita proposizione,
e che in altro modo non perdonerebbe loro, se non gli davano ottocento
ostaggi a sua elezione, per farne quello che a lui piacesse; e voleva
che pagassero colte e dogane, come allora si praticava, altrimenti
si difondessero. Ciò inteso da' Messinesi, determinarono di voler
piuttosto morir tutti colla spada alla mano, che di andar morendo in
prigioni e tormenti per istrani paesi. Ebbe ben poi a mangiarsi le
dita il re Carlo per la smoderata sua alterigia e crudeltà. S'egli
usava della clemenza, Messina tornava sua, e per le stesse vie avrebbe
avuto il resto della Sicilia, perchè que' popoli erano allora senza
capitani e senza guarnimenti e forze da guerra. Ma a chi Dio vuol male
gli toglie il senno. E Dio appunto per tante inumanità ed orgoglio il
pagò di buona moneta. Bartolommeo da Neocastro tace questi trattati
di resa dei Messinesi, anzi scrive che il re Carlo fece loro i ponti
d'oro perchè si arrendessero, ma ch'eglino rigettarono ogni offerta.
Credendosi poscia il re di poter con un generale assalto vincere la
terra, si trovò forte ingannato, perchè sì virilmente si difesero i
cittadini e ripararono le breccie, che rimase inutile il suo sforzo.
Fin le donne e i fanciulli tutti con sollecitudine mirabile, portando
chi acqua, chi calce e pietre, prestarono ogni possibile aiuto contro
ai nemici, e in loro lode furono poi fatte e cantate dappertutto varie
canzoni.

In tale stato erano le cose di Messina, quando _Pietro re_ d'Aragona,
ricevuta un'ambasceria de' Palermitani, venne dirittamente a sbarcare
a Trapani con cinquanta galee ed altri legni, con ottocento uomini
d'armi e dieci mila fanti, tutta gente agguerrita e di gran coraggio.
Vi arrivò nel dì 30 d'agosto[387], e fra due giorni entrò in Palermo,
ricevuto con altissime acclamazioni da quel popolo, e quivi fu coronato
re di Sicilia. Tutti tremavano dianzi; tanta era la paura della
potenza e del rigore del re Carlo. Ad ognuno allora tornò il cuore in
petto; e sparsa questa nuova per le altre terre ribellate ai Franzesi,
se ne fece gran festa, credendosi allora ognuno in salvo. I soli
Messinesi furono gli ultimi a saperlo. Spedì poscia il re Pietro due
suoi ambasciatori al re Carlo, i quali, ottenuta licenza d'andare, si
presentarono davanti a lui nel dì 16 di settembre, con intimargli da
parte di Pietro re di Aragona e di Sicilia di levarsi dall'assedio di
Messina, altrimenti che fra poco verrebbe egli in persona a far pruova
delle forze sue. All'avviso dell'inaspettato sbarco dell'Aragonese
era rimasto pieno di maraviglia e di doglia il re Carlo. Ricevuta poi
quell'ambasciata, fremeva per la collera; e la risposta sua, data nel
dì seguente, fu che intimassero al re Pietro di levarsi dal regno
di Sicilia, e di non fomentar dei ribelli, perchè se ne avrebbe a
pentire, e si tirerebbe addosso anche la nemicizia del papa, del re di
Francia e degli altri principi della cristianità. Leggonsi presso il
Villani[388] e presso fra Francesco Pipino[389] delle lettere che si
dicono in tal congiuntura scritte dall'un re all'altro. Dubito io che
sieno fatture dei novellisti d'allora. Tenuto consiglio dal re Pietro,
fu determinato, secondo il parere dell'accorto Giovanni da Procida,
che si mandasse la flotta catalana a sorprendere nel Faro di Messina
le galee del re Carlo, che quivi stavano ancorate senza difensori.
Traspirò questa risoluzione, e saputasi da esso re Carlo, fu creduto
necessario che il re levasse l'assedio: altrimenti, se veniva rotta
la comunicazion colla Calabria, potea perir tutta l'armata di terra
per mancanza di viveri. Però, lasciati solamente due mila cavalli
in agguato, per tentare di sorprendere i Messinesi, se uscivano a
spogliare il campo, giacchè per la fretta restò ivi un'immensa copia
di tende, bagaglie ed arnesi da guerra, il re Carlo col resto di sua
gente precipitosamente, e come sconfitto, scampò in Calabria. Ma non
potè provvedere così per tempo al bisogno, che non sopraggiugnesse
nello stretto di Messina l'ammiraglio del re Pietro, cioè _Ruggieri
di Loria_, il più valoroso ed avventurato condottiere d'armate navali
che fosse allora, il quale con sessanta galee cariche di Catalani e
Siciliani prese ventinove tra galee grosse e sottili del re Carlo,
fra le quali cinque del comune di Pisa, che erano al di lui servigio.
Passò anche alla Catona ed a Reggio di Calabria, e vi bruciò ottanta
uscieri, cioè barche grosse da trasporto, che trovò disarmate alla
spiaggia; e questo sugli occhi dello stesso re Carlo, il quale per la
rabbia cominciò a rodere la sua bacchetta, e poi confuso, dopo aver
dato commiato ai baroni ed agli amici, si ritirò a Napoli. I Messinesi,
se il re non levava l'assedio, erano già ridotti alle estremità, per
essere venuta meno ogni sorta di vettovaglia. Scoperto anche l'agguato,
si tennero rinchiusi, finchè videro ritirati in Calabria i due mila
cavalli nemici. Intanto marciò il re Pietro da Palermo, rinforzato
dall'esercito siciliano, e dopo avere ricuperato a patti di buona
guerra Milazzo, arrivò nel dì 2 di ottobre a Messina, ricevuto con
giubilo inesplicabile da quel popolo glorioso, che era come risuscitato
da morte a vita. Interdetti e scomuniche furono fulminate dal papa
contra del re Pietro e de' Siciliani per tali novità. Ma per ora
abbastanza di questo.

Trovavasi in gravi angustie ed affanni sul principio dell'anno presente
la città di Forlì; e i Lambertazzi ed altri fuorusciti ghibellini colà
rifugiati non trovavano più scampo, perchè si vedevano battuti dall'un
canto dall'armi spirituali del papa, e dall'altro attorniati dall'armi
temporali d'esso pontefice, del re Carlo, de' Bolognesi e degli
altri Guelfi di Romagna, Lombardia e Toscana. Come resistere a tanti
nemici un pugno di gente? Però il _conte Guido_ da Montefeltro[390],
i Forlivesi e gli altri fuorusciti spedirono un'altra ambasceria ad
Orvieto a papa _Martino IV_ per supplicarlo di aver misericordia di
loro. Furono bruscamente ricevuti anche questa fiata gli ambasciatori,
ed ebbero per risposta che Forlì non avrebbe mai perdono e pace, se
prima non iscacciava tutti i forestieri maschi e femmine. A questo
disse il deputato de' Lambertazzi e degli altri fuorusciti, che erano
pronti ad ubbidire e ad andarsene, ma che supplicavano sua Santità di
assegnar loro un sito da potervi abitare, giacchè iniquamente erano
stati cacciati dalle lor patrie, nè aveano luogo per loro abitazione.
Nè pur questo poterono impetrare, ma ignominiosamente furono licenziati
e caricati di scomuniche. Se qui alcuno cercasse il comun padre dei
fedeli, forse nol troverebbe: colpa, a mio credere, del re Carlo, che
inesorabile contra dei Ghibellini, aveva anche la fortuna di poter
prescrivere quanto voleva alla corte di Roma. Così non avea fatto il
precedente pontefice _Niccolò III_. Ebbe dunque ordine Giovanni d'Eppa
o sia d'Appia, conte della Romagna, di rinforzar la guerra contra di
Forlì, nella quale impresa il papa andava impiegando il danaro sborsato
dalla pietà dei fedeli, perchè servisse in soccorso di Terra Santa.
Ora il conte della Romagna, dopo aver maneggiato un trattato segreto
con alcuni dei cittadini di quella città, perchè gli dessero una
porta[391], su questa speranza comparve sotto Forlì sull'imbrunir della
notte precedente al dì primo di maggio con un potente esercito[392]. A
Guido conte di Montefeltro, e capitano dei Forlivesi, non era ignoto
questo trattato; anzi dicono che ne fu egli stesso il promotore,
siccome astutissimo e gran maestro di guerra. Aveva egli ordinato che
tutti i cittadini preparassero buona cena, e lasciassero aperta una
porta. Ed allorchè i nemici arrivarono, egli con tutta la gente atta
all'armi uscì fuori della città per un'altra. Entrò Giovanni d'Eppa
con parte dell'esercito nell'aperta città, nè trovandovisi resistenza
alcuna, le soldatesche si sparsero per la terra e per le case a darsi
bel tempo coi cibi e vini lor preparati; e tolte le briglie ai lor
cavalli, li misero alle greppie e al riposo. Allorchè fu creduto che
fossero ben satolli ed ubbriachi, e andati a dormire, il conte Guido
colla sua gente rientrò per una porta che tuttavia si custodiva per
lui, e diede addosso ai nemici che senza poter raccoglier, sè stessi,
nè ordinare le loro armi e cavalli, restarono per la maggior parte
vittima delle spade de' Forlivesi[393]. Dicono altri che il conte
Guido andò prima ad assalire e sconfiggere la parte dell'armata che
Giovanni di Eppa avea lasciato di fuori in un determinato luogo, e
poscia, rientrato in città, fece del resto, con altre particolarità che
io tralascio per dubbio della lor sussistenza. Certamente cadono molti
inverisimili nella maniera con cui dicono condotto questo fatto. E si
può dubitare che il tempo e le ciarle del volgo accrescessero delle
favole alla verità dell'avvenimento. Favole sembrano ancora tanti altri
fatti attribuiti in queste guerre a _Guido Bonato_, filosofo e strologo
famoso di que' tempi, e cittadino di Forlì, narrati nella Cronica di
quella città. Per attestato della Cronica di Parma[394], con cui vanno
d'accordo fra Francesco Pipino[395] e Ricobaldo[396], il conte della
Romagna entrò in un borgo di Forlì, ebbe una porta della città, e vi
prese molte case per forza. Ma per sagacità e valore del conte Guido da
Montefeltro e de' Forlivesi egli restò sconfitto. Due mila e più, la
maggior parte Franzesi, vi lasciarono la vita, e quasi tutto il resto
vi rimase prigione. Fra gli altri che perirono nella fossa di quella
città, si contò Tibaldello degli Zambrasi, che avea tradita Faenza.
E vi morì il conte Taddeo da Montefeltro, nemico del conte Guido, con
altri nobili bolognesi e della Romagna. La Cronica di Bologna[397], che
per errore, mette questo fatto sotto il dì 7 di giugno va annoverando
la cavalleria venuta da diverse parti all'esercito del conte della
Romagna, e la fa ascendere a tre mila e quattrocento cavalieri. Nulla
dice dello stratagemma suddetto del conte Guido; e solamente parla d'un
fiero combattimento seguito ne' borghi di Forlì, colla disfatta de'
Guelfi. Altrettanto abbiamo dalla Vita di papa Martino[398]. Giovanni
d'Eppa falso è che morisse in quel conflitto. Egli, per attestato di
Ricobaldo, arrivò a Faenza sano e salvo con circa venti cavalli, e fu
poi adoperato dal papa in altre militari imprese.

Veggendo i Lodigiani[399] ridotti in pessimo stato gli affari de'
Torriani, e temendo di restar eglino la vittima dello sdegno de'
Milanesi, trattarono di pace con _Ottone Visconte_ arcivescovo di
Milano, il quale volentieri vi acconsentì, purchè rinunziassero alla
protezione de' Torriani. Seguitarono essi nondimeno, per attestato
della Cronica di Parma, a tener la parte guelfa. Di qui prese maggior
orgoglio _Guglielmo marchese_ di Monferrato, e cominciò, di capitano
che egli era, a far da signore di Milano, in pregiudizio dell'autorità
dell'arcivescovo. Ottenne di poter mettere un vicario e un podestà
in Milano a piacimento suo, e vi mise Giovanni dal Poggio Torinese.
L'arcivescovo, come uomo accorto, mostrava di non curarsene, ma,
conoscendo dove il marchese mirasse, cominciò segretamente a tirare
nel suo partito alcune delle case più forti di Milano, cioè quelle di
Castiglione, Carcano, Mandello, Posterla e Monza, e a disporre i mezzi
per liberarsi dalla prepotenza del marchese. Minacciava intanto esso
marchese i Cremonesi, e però, ad istanza di quel popolo, tenuto fu
un parlamento in Cremona, dove intervennero i Piacentini, Parmigiani,
Reggiani, Modenesi, Bolognesi, Ferraresi e Bresciani, tutti di parte
guelfa. Risoluto fu di spedire ambasciatori al papa per ricavarne dei
soccorsi e di tenere in essa Cremona una taglia di soldati di cadauna
città per difesa di quella. E perciocchè Buoso da Doara era entrato
in Soncino, e s'era anche ribellato al comune di Cremona il castello
di Riminengo, i Parmigiani, Piacentini e Bresciani colle loro forze
marciarono a Cremona, e passarono dipoi a dare il guasto a Soncino.
Nel dì 2 di luglio il marchese di Monferrato coi Milanesi, Astigiani,
Novaresi, Alessandrini, Vercellesi, Comaschi e Pavesi venne sino a
Vavrio, e quivi si accampò, con ispargere voce di voler pacificare
tutta la Lombardia. Ma le apparenze erano che egli meditasse d'entrare
nel Cremonese[400]. Allora tutte le città guelfe suddette inviarono le
lor milizie a Paderno in aiuto di Cremona. Furono anche richiesti di
soccorso il marchese d'Este, il conte della Romagna e i comuni della
Toscana; ed ognuno promise de' buoni rinforzi, se si fosse dovuto
venire ad un fatto d'armi. Giunse il marchese a postarsi due miglia
lungi da Crema, e i collegati piantarono in faccia di lui il lor campo.
Si trombettava ogni dì, ma niuno uscì mai per volere battaglia, nè i
Milanesi voleano entrar nel Cremonese, perchè durava la tregua fra
loro, sicchè il marchese nel dì 12 di luglio, senza far altro, si
ritirò, e lo stesso fecero gli avversarii guelfi. Diedero i Cremonesi
il guasto sino alle porte di Soncino, la qual terra riebbero poi per
tradimento nel dì 11 di novembre. Mandarono i Parmigiani una taglia
de' lor soldati in servigio del papa contra Forlì, ed ottennero che si
levasse l'interdetto dalla loro città, con esservi tornati solennemente
i frati predicatori, che già n'erano usciti.

Fece in quest'anno Giovanni d'Eppa conte di Romagna l'assedio della
terra di Meldola, e, dopo avervi inutilmente consumati alquanti
mesi, fu forzato dalla penuria de' viveri e dalla perversa stagione
a ritirarsene. Il conte d'Artois ed altri principi franzesi, spediti
dal re di Francia, passarono per Parma e Reggio nell'ottobre dell'anno
presente, menando seco una gran quantità di cavalli e fanti in aiuto
del re Carlo dopo la perdita della Sicilia. Tennesi una nobilissima
corte bandita in Ferrara per la festa di san Michele di settembre
dell'anno presente e ne' susseguenti giorni[401], perchè _Azzo VIII_,
figliuolo d'_Obizzo marchese_ d'Este e signor di Ferrara, fu creato
cavaliere, e prese per moglie _Giovanna_ figliuola di _Gentile Orsino_
nipote del fu papa Niccolò III, e figliuolo di _Bertoldo_ già conte
della Romagna. A tanti sconvolgimenti d'Italia si aggiunse in questo
anno anche il principio d'un'aspra e funestissima guerra[402] fra i
Genovesi e Pisani, popoli amendue potenti per terra e per mare. Nacque
la lor discordia dallo avere i Genovesi inviate quattro galee in
Corsica per gastigare il giudice di Cinarca, che avea fatto non pochi
aggravii alla lor nazione. L'aveano essi ridotto in camicia. Fu presa
dai Pisani la protezion di costui con pretenderlo loro vassallo; e gli
ambasciatori adoperati per questo affare, in vece di rimettere la pace,
fecero saltar fuori la guerra, che andò a finire nella rovina di Pisa.
Si diedero tutti e due questi comuni a fare un mirabil preparamento di
galee e d'altri legni. Vennero anche i Pisani a Porto Venere, e diedero
il guasto a quel paese; ma nel ritornare a casa, levatasi una crudel
tempesta, spinse diecisette delle loro galee alla spiaggia, e le ruppe
colla morte di molta gente. Anche i Perugini inferocirono nell'anno
presente contro la città di Foligno[403], non so per quali disgusti.
Studiossi ben papa Martino di fermare il loro armamento colla minaccia
delle scomuniche; ma, senza farne caso, essi procederono innanzi con
guastar tutto il paese sino alle porte di quella città. Non mancò già
il papa di scomunicare quel popolo; ma esso, maggiormente irritato per
questo, ed imbestialito, fece un papa e varii cardinali di paglia, e,
dopo avere strascinati per la città que' fantocci, sopra una montagna
li bruciò, dicendo: _Questo è il tal cardinale, questo è quell'altro._
Sorse ancora nei medesimi tempi guerra in Roma fra gli Orsini e gli
Annibaldeschi[404]. Erano i primi odiati dal re Carlo per la memoria
del loro zio; e però, unito il vicario di esso re, che esercitava
l'uffizio di senatore, andò cogli Annibaldeschi a dare il guasto sino
a Palestrina, dove s'erano ritirati gli Orsini.

NOTE:

[380] Bartholomaeus de Neocastro, Hist. Sicul., tom. 13 Rer. Ital,
Sabas Malaspina. Ricord. Malaspina.

[381] Raynaldus, in Annal. Eccl.

[382] Giachetto Malaspina. Giovanni Villani, lib. 7, cap. 56 et seq.

[383] Bartholomaeus de Neocastro, tom. 13 Rer. Ital. Nicolaus
Specialis, Chron. Sicul., cap. 38, tom. 10 Rer. Ital. Jordan., in
Chron. Caffari, Annal. Genuens., lib. 10, tom. 6 Rer. Ital.

[384] Giovanni Villani, lib. 7, cap. 61.

[385] Giacchetto Malaspina, cap. 212.

[386] Giovanni Villani, lib. 7, cap. 63.

[387] Caffari, Annal. Genuens., lib. 10, tom. 6 Rer. Ital.

[388] Giovanni Villani, lib. 7, cap. 70.

[389] Franciscus Pipinus, lib, 3, cap. 15, tom. 9 Rer. Ital.

[390] Chron. Forolivien., tom. 22 Rer. Ital.

[391] Ptolomaeus Lucens., Annal. brev., tom. 11 Rer. Ital.

[392] Giachetto Malaspina, cap. 215. Giovanni Villani, lib. 7, cap. 70.

[393] Chron. Forolivien., tom. 22 Rer. Ital.

[394] Chron. Parmense, tom. 9 Rer. Ital.

[395] Pipin., Chron. Bononiens., tom. 9 Rer. Ital.

[396] Richobald., in Pomar., tom. Rer. Ital.

[397] Chronic. Bononiens., tom. 18 Rer. Ital.

[398] Vita Martini IV, P. I, tom. 3 Rer. Ital.

[399] Gualvan. Flamma, Manip. Flor., cap. 319.

[400] Memor. Potestat. Regiens., tom. 8 Rer. Ital.

[401] Chron. Estens., tom. 15 Rer. Ital.

[402] Caffari, Annal. Genuens., lib. 10, tom. 6 Rer. Ital.

[403] Memor. Potest. Regiens., tom. 8 Rer. Ital.




    Anno di CRISTO MCCLXXXIII. Indiz. XI.

    MARTINO IV papa 3.
    RIDOLFO re de' Romani 11.


Non istette già colle mani alla cintola _Pietro re_ d'Aragona, dacchè
ebbe dato sesto alle cose della conquistata Sicilia, ma rivolse
il pensiero anche alla vicina Calabria[405]. Già aveva egli nel dì
6 di novembre spedite quindici galee con alcune migliaia de' suoi
bellicosi fanti catalani verso la Catona, dove era un presidio di
due mila cavalli ed altrettanti fanti, postovi da _Carlo principe_ di
Salerno, primogenito del re Carlo, lasciato ivi dal padre per opporsi
ai tentativi dei nemici. Nella notte del dì 6 di novembre i Catalani
assalirono sì vigorosamente quella guarnigione, che parte ne uccisero,
e il restante misero in fuga. Nel dì 11 seguente s'impadronirono ancora
della Scalea, e vi fu posto un presidio di cinquecento Catalani, che
cominciarono ad infestare i contorni di Reggio. Essendosi ritirato il
principe Carlo nel piano di San Martino, per non restar troppo esposto
agli attentati de' nemici, il popolo di Reggio si diede incontanente al
re Pietro, il quale, nel dì 14 di febbraio, fece la sua solenne entrata
in quella città. L'esempio di Reggio seco trasse anche la città di
Gieraci. Avea il re Pietro già spedito ordine che la _regina Costanza_
sua moglie co' figliuoli venissero in Sicilia. Vi arrivò essa nel dì
22 d'aprile; fu riconosciuta per legittima padrona della Sicilia; e
l'infante _don Giacomo_ suo secondogenito fu accettato per successore
di quella corona, giacchè il re Pietro suo padre veniva obbligato da'
suoi affari a tornarsene in Catalogna. Il motivo della sua partenza
fu questo. Nell'anno precedente avea il re Carlo mandato a dire al
re Pietro delle villane parole, trattandolo da traditore e fellone;
e per mantenerglielo in buona forma, lo sfidò a combattere con lui a
corpo a corpo. Più saporita nuova di questa non potea giugnere al re
Pietro, che in coraggio e valore non cedeva punto al re Carlo, ma il
superava di molto nell'accortezza. Si trovava egli con poca moneta; e
se il re Carlo colle sue forze avesse continuata la guerra in Calabria
e Sicilia, gran pericolo v'era di soccombere col tempo. Il meglio era
di addormentarlo, di guadagnar tempo con accettare il proposto duello,
e di farlo intanto uscire d'Italia[406]. Diede dunque per risposta che
manterrebbe in campo e in paese neutrale al re Carlo il suo legittimo
diritto e possesso della Sicilia; e però fu concertato con solenne
promessa e giuramento che da essi re e da novanta nove cavalieri
eletti per cadauna delle parti si farebbe il combattimento in Bordeos
di Guascogna, ottenutane prima licenza dal re d'Inghilterra, padrone
allora di quella città. Chi restasse vincitore chetamente ancora
sarebbe padrone della Sicilia, e chi mancasse alla promessa verrebbe
dichiarato infame, e privato del titolo di re, con altre gravissime
pene. Il dì primo di giugno fu destinato per questa insigne battaglia.
Portato a _papa Martino_ l'avviso di così strepitosa risoluzione,
tanto è lungi che v'intervenisse l'approvazione sua, come scrive il
Villani dopo il Malaspina[407], che anzi la detestò[408], e fece quanto
potè per dissuadere il re Carlo, mostrandola contraria non meno alla
politica che alla coscienza, ed intimando la scomunica contra chiunque
passasse ad eseguirla. Non si fermò per questo il coraggioso re Carlo;
scelti i suoi cavalieri tra Franzesi, Provenzali ed Italiani, che tutti
fecero a gara per essere di quel numero, fu nel dì prefisso e Bordeos,
passeggiò co' suoi armati il campo, ma finì la giornata, senza che si
lasciasse vedere il re d'Aragona. Deluso in questa maniera il re Carlo,
se ne tornò a Parigi, malcontento di non aver potuto combattere, e
d'avere inutilmente perduto il tempo; ma contento per essere, secondo
l'opinione sua, divenuto l'Aragonese spergiuro in faccia del mondo, e
caduto nella infamia e nell'altre pene prescritte nella convenzione.
Pubblicò pertanto un manifesto, dove esponeva le dislealtà e finzioni
di Pietro, e le pene da lui incorse. Ma Pietro anche egli ne divolgò
un altro in sua difesa. E qui non s'accordano gli scrittori. Vi ha
chi tiene, non essere egli punto andato a Bordeos; ed altri ch'egli
vi andò travestito, e segretamente si lasciò vedere al siniscalco del
re d'Inghilterra, con protestare d'essere pronto a combattere, ma che
non potea farlo, non trovandosi sicuro in quel luogo, dacchè _Filippo
re_ di Francia s'era postato con più di tre mila cavalieri una sola
giornata lungi da Bordeos[409], e nella stessa città era concorsa
troppa copia di Franzesi. Preso pertanto un attestato di sua comparsa
dall'uffiziale del re inglese, rimontato a cavallo, frettolosamente
se ne tornò in Aragona. Se ciò sia finzione o verità, nol so dire.
Quand'anche sussistesse la segreta sua andata a Bordeos, giacchè scrive
l'autore della Cronica di Reggio[410] ch'egli fu veduto nel dì 30 di
giugno in vicinanza di quella città; tuttavia non si sa ch'egli menasse
seco i cavalieri che dovea condurre, e però sembra potersi conchiudere
che questa scena fu fatta per deludere il re Carlo, e non già per
decidere con un duello, cioè con poco cervello, la controversia della
Sicilia da lui posseduta, quantunque anch'egli avesse già scelti i
suoi cavalieri, per dare un bel colore all'inganno. Ho io rapportato
altrove[411] alcuni atti pubblici spettanti a questa tragedia, oppure
illusione fatta al re Carlo dallo scaltro re d'Aragona, apparendo da
essi che fra le condizioni v'era che il re d'Inghilterra dovesse essere
presente al combattimento, ed è certo ch'egli non venne a Bordeos, nè
mai consentì a dare il campo, nè ad assicurarlo: il che solo bastava ad
iscusare e discolpare il re Pietro.

Qui nondimeno non terminò la faccenda. Il pontefice Martino prese di
qui motivo per aggravar le censure contra del re Pietro, e passò a
dichiararlo non solamente ingiusto usurpatore del regno della Sicilia,
ma anche decaduto da quelli d'Aragona, Valenza e Catalogna[412], con
appresso conferirli a _Carlo di Valois_, secondo figliuolo del re
Filippo di Francia, il quale doveva in avvenire riconoscerli in feudo,
e prenderne l'investitura dal romano pontefice. Come fosse creduto
giusto e lodevole questo papal decreto, lo lascierò io decidere ad
altri. Ben so che i signori franzesi, i quali specialmente in questi
ultimi tempi hanno impugnata l'autorità che si attribuiscono i sommi
pontefici di deporre i re e di trasferire i regni, allora a man
baciata riceverono questo regalo degli altrui Stati, loro fatto da papa
Martino, e tentarono in vigor d'esso di occuparli, siccome vedremo.
Abbiamo da Bartolommeo di Neocastro che furono in quest'anno spedite
dal re Carlo verso Puglia venti galee di Provenzali. Dirizzò questa
flotta le vele verso Malta, dove quel castello tuttavia si tenea fedele
ad esso re, benchè assediato dai Siciliani, per dargli soccorso[413].
N'ebbe contezza il valente ammiraglio di Sicilia _Ruggieri di Loria_,
e tutto allegro con dieciotto galee ben armate sciolse da Messina
per andare a trovarlo. Arrivato al porto di Malta, attaccò la zuffa,
e fu questa terribile di più ore; ma infine dieci d'esse galee
provenzali furono prese dai Siciliani e condotte a Messina; l'altre
dieci maltrattate se ne tornarono con indicibil fretta al loro paese.
Miglior fortuna ebbero in Romagna l'armi del pontefice, che avea fatto
venir grossa gente di Francia, ed unita colle milizie delle città
guelfe di Romagna e di Lombardia. Capitano di questa possente armata
fu creato[414] Guido conte di Montefeltro, già rimesso in grazia
della Sede apostolica, con ordine di domare i Forlivesi, ricettatori
ostinati degli usciti ghibellini. Ma, scorgendo quel popolo di non
potere alla lunga sostenere il peso della guerra contra di tanti
nemici, massimamente dappoichè il paese era sprovveduto di viveri,
mandò ambasciatori al papa, ed altrettanto fece il _conte Guido_ di
Montefeltro, ad esibir la loro sommessione a quanto la santità sua
avesse ordinato. Accettata L'offerta, furono cacciati da quella città
tutti i Lambertazzi con gli altri Ghibellini, che andarono dispersi
colle lor misere famiglie per l'Italia; e Guido da Montefeltro fu
mandato a' confini, cioè in luogo disegnato dal papa. Venuto poscia
a Forlì un legato pontificio, in gastigo della strage dianzi fatta
de' Franzesi, fece demolir le mura, le torri ed ogni fortezza di
quella città, e spianarne le fosse[415]. Anche Cesena, Forlimpopoli,
Bertinoro, Meldola e le castella di Montefeltro vennero all'ubbidienza
del papa, e quivi ancora fu fatto lo stesso scempio di mura e fortezze.
Oltre a ciò, in tutti que' luoghi furono cavati dai sepolcri i morti
nel tempo della guerra, e seppelliti come scomunicati fuori della
città. Secondo Galvano Fiamma[416] e gli Annali Milanesi[417], in
quest'anno _Ottone Visconte_ si liberò da _Guglielmo marchese_ di
Monferrato, e per questo ho io differito a parlarne qui, benchè la
Cronica di Parma metta il fatto nell'anno precedente. Anzi, dicendo il
Fiamma, essere ciò succeduto nella festa di san Giovanni Evangelista,
se l'anno milanese avea allora principio nel Natale del Signore,
ancora, secondo lui, si dee riferir questo fatto all'antecedente
anno, come appunto accuratamente notò anche il Corio[418]. Era il
marchese Guglielmo principe di fina politica e destrezza, e di non
minor ambizione provveduto. Mirava egli a farsi signore di tutta la
Lombardia. E già gli era riuscito di farsi proclamare a poco a poco
signor di Como, Alba, Crema, Novara, Alessandria, Vercelli[419]. Non so
ben dire se anche Pavia. Gli restava Milano; egli ne era già capitano,
vi avea un gran partito, e andava disponendo le cose per abbattere
la signoria dell'arcivescovo Ottone, e prender egli le redini, del
governo. Ottone, che a lui non cedeva in avvedutezza, aspettato il
tempo propizio che il marchese fosse ito per suoi affari a Vercelli,
nel dì 27 di dicembre dell'anno precedente, montato a cavallo con
tutti i suoi aderenti, prese il Broletto e il palazzo pubblico, e ne
scacciò Giovanni dal Poggio podestà e vicario del marchese, mettendovi
in suo luogo Jacopo da Sommariva Lodigiano. Fece appresso intendere
al marchese che non osasse più di ritornare a Milano: dal che si
accese una mortale nemicizia fra loro. Cercò immantenente Ottone di
fortificarsi nel ricuperato pieno dominio di Milano coll'amicizia
de' vicini, e però stabilì pace e lega coi Cremonesi, Piacentini e
Bresciani. Fiera guerra continuò in quest'anno fra i Genovesi e Pisani
per mare, avendo l'uno e l'altro popolo fatto un formidabil armamento
di galee e d'altri legni. Presero i Genovesi e saccheggiarono l'isola
della Pianosa, e sottomisero alcune navi de' Pisani, e gli altri
parimente fecero quegl'insulti che poterono ai Genovesi. Minutamente
si veggono descritti i lor fatti negli Annali di Genova[420]; tali
nondimeno non sono che meritino d'esserne qui fatta particolar
menzione. Succederono delle novità anche in Trivigi[421], città al pari
dell'altre divisa in due fazioni. _Gherardo_ della nobil famiglia da
Camino seppe far tanto, che ne scacciò fuori Gherardo de' Castelli capo
della parte contraria, e prese la signoria di quella città. Tollerabile
riuscì dipoi il suo governo, perchè era amatore della giustizia. Ebbe
principio nel marzo di quest'anno la guerra dei Veneziani col patriarca
d'Aquileia per le giurisdizioni dell'Istria, come s'ha dalle Vite di
que' patriarchi, da me date alla luce[422]. Durò questa quasi undici
anni, e in fine fu costretto il patriarca ad accomodarsi, come potè,
con chi era superiore di forze.

NOTE:

[404] Vita Martini IV, P. I, tom. 3 Rer. Ital.

[405] Barthol. de Neocastro, tom. 13 Rer. Ital.

[406] Giovanni Villani, lib. 7, cap. 85.

[407] Giachetto Malaspina, cap. 217.

[408] Raynald., in Annal. Eccl.

[409] Bartholom. de Neocastro, cap. 68, tom. 13 Rer. Ital.

[410] Memorial. Potestat. Regiens., tom. 8 Rer. Ital.

[411] Antiquit. Italic., Dissert. XXXIX.

[412] Raynald., in Annal. Ecclesiast.

[413] Nicol. Specialis, Hist. Sicul., lib. 1, cap. 26, tom. 10 Rer.
Ital.

[414] Annal. Forolivien., tom. 22 Rer. Ital. Matthaeus de Griffonibus,
tom. 18 Rer. Ital. Chron. Estense, tom. 15 Rer. Ital.

[415] Chron. Parmense, tom. 9 Rer. Ital.

[416] Gualv. Flamma, Manip. Flor., cap. 320.

[417] Annales Mediolanenses, tom. 16 Rer. Ital.

[418] Corio, Istoria di Milano.

[419] Benvenuto da S. Giorgio, Istoria del Monferrato, tom. 23 Rer.
Ital.




    Anno di CRISTO MCCLXXXIV. Indiz. XII.

    MARTINO IV papa 4.
    RIDOLFO re de' Romani 12.


Gran preparamento di gente e di legni avea fatto _Carlo_, primogenito
del re Carlo e principe di Salerno, per portare la guerra in Sicilia,
quando venne la mala fortuna a visitarlo, e a dargli una ben disgustosa
lezione delle umane vicende. Era già corsa sicura voce che il re Carlo
suo padre veniva di Provenza con forte armata per unirla coll'altra
di Puglia, e procedere poi contra de' Siciliani[423]. Prima ch'egli
venisse, il valente _Ruggieri di Loria_, ammiraglio del re d'Aragona,
volle tentare, se gli veniva fatto, di tirare a battaglia il figliuolo.
A questo fine con quarantacinque tra galee ed altri legni armati di
Catalani e Siciliani uscì in corso sul principio di giugno, e cominciò
ad infestare le coste del regno di Napoli. Nel lunedì, giorno quinto
di esso mese (e non già nel dì 23, come ha il testo di Bartolommeo da
Neocastro[424]), fu a Castello di San Salvatore a Mare e a vista di
Napoli, e le sue ciurme cominciarono con alte grida a villaneggiare
il re Carlo, suo figliuolo, e tutti i Franzesi chiamandoli poltroni
e conigli, che non'ardivano di venire a battaglia, e dileggiandoli
in altre sconcie maniere. A queste ingiurie non potendo reggere il
principe Carlo, badando più alla collera sua che ai consigli del
cardinal legato, co' furiosi suoi Franzesi e coll'altre ubbidienti sue
truppe disordinatamente si imbarcò nei preparati suoi legni, e tutti,
come se andassero a nozze, fecero vela contra de' Siciliani. Scrive
Giovanni Villani[425] che il principe Carlo avea ordine preciso dal
re Carlo suo padre di non venire a battaglia alcuna, e che aspettasse
l'arrivo suo; ma egli, senza farne caso, si lasciò trasportare
dall'empito suo giovanile, credendosi di far qualche prodezza.
Diversamente Niccolò Speciale[426] lasciò scritto: cioè che una barca
spedita con questo ordine dal re Carlo cadde in mano di Ruggieri di
Loria, nè arrivò a Napoli: il che forse avrebbe fermata la bizzarria
del principe Carlo. Baldanzosamente procedeva l'armata franzese contro
ai nemici; e Ruggieri gran maestro di guerra, fingendo paura, si andava
ritirando in alto mare. Ma quando se la vide bella, animati prima i
suoi, venne impetuosamente a ferire addosso alla contraria armata.
Stettero poco a fuggire le galee di Soriento e di altri Pugliesi.
Fecero quella resistenza che poterono i Franzesi; ma siccome gente
allora non avvezza a battaglie di mare, poco potè operare contra
dei Catalani e Siciliani, i quali, arditamente saltando nelle galee
nemiche, dieci ne sottomisero. La mira principale dell'accorto Ruggieri
di Loria era alla galea capitana, distinta dallo stendardo regale,
dove stava il principe Carlo colla principal sua baronia, nè potendola
prendere per la gagliarda opposizion di que' nobili, gridò ai suoi che
la forassero in più luoghi. Entrava l'acqua a furia; e però il principe
dimandò di rendersi a qualche cavaliere. S'affacciò tosto l'ammiraglio
Ruggieri con darsi a conoscere chi egli era, e il raccolse nelle sue
galee con Rinaldo Gagliardo ammiraglio di Provenza, e coi conti di
Cerra, Brenna, Monopello, ed assaissimi altri nobili e copia grande
d'altri prigionieri. Dopo la sconfitta accadde una piacevol avventura.
In passando la vittoriosa flotta in vicinanza di Soriento[427],
quel popolo mandò a regalar di fichi e fiori e di ducento agostari
(monete d'oro), l'ammiraglio siciliano. Entrati gli ambasciatori
nella galea capitana, dove era preso il principe Carlo, veggendo lui
riccamente armato e attorniato da baroni, e credendolo l'ammiraglio,
inginocchiati a' suoi piedi, gli presentarono quel regalo, dicendo:
_Messer l'ammiraglio, goditi questo picciolo presente del comune di
Soriento; e piacesse a Dio che come hai preso il figlio, avessi anche
preso il padre. E sappi che noi fummo i primi a voltare_. Il principe
Carlo, contuttochè poca voglia n'avesse, pure non potè contenersi dal
ridere, e disse all'ammiraglio: _Per Dio, che costoro sono ben fedeli a
monsignore il re_. Si prevalse Ruggieri di Loria di questa congiuntura
per cavar dalle carceri di Castello a Mare _Beatrice_ figliuola del _re
Manfredi_, e sorella della _regina Costanza_, con altri prigioni[428],
avendola richiesta al principe, che la fece venire, e con essa e co'
prigioni franzesi se ne tornò a Messina, dove con indicibil plauso fu
accolto. Il principe Carlo fu rinserrato nel castello di Mattagriffone
con buone guardie.

Veniva il _re Carlo_ alla volta di Napoli con cinquantacinque galee
e tre navi grosse, tutte cariche di nobiltà franzese, di gente,
cavalli ed armi. S'era egli dianzi rattristato forte in Marsilia per
la percossa data ai suoi sotto Malta. Quando fu nel mare di Pisa,
oppure a Gaeta, due dì dopo il suddetto conflitto, intese l'altra
disavventura del figliuolo, che gli passò il cuore, e dicono che gridò:
Ah fosse egli morto, dacchè ha trasgredito il mio comandamento! Altri
scrivono[429] che fece il disinvolto, e, chiamati i suoi baroni, disse
loro che si rallegrassero seco, perchè s'era perduto un prete, atto
solamente ad impedire il suo governo, mostrando così di nulla stimare
il figlio. Raccontano altri[430], aver egli detto: _Nulla perde chi
perde un pazzo_. A questa doglia s'aggiunse l'altra di avere scoperta
la poca fede dei regnicoli e di Napoli stessa, dove in quest'ultima
congiuntura alcuni, correndo per la terra, aveano gridato: _Muoia
il re Carlo, e viva Ruggieri di Loria_. Aggiugne la Cronica di
Reggio che si fecero di molte ruberie, e furono anche uccisi alcuni
Franzesi, con durar due giorni quella commozion di plebei. Arrivato
esso re Carlo a Napoli, non volle smontare al porto, ma furibondo
sbarcò in altro sito con intendimento di mettere fuoco a tutta la
città; ed avrebbe forse eseguilo il barbarico pensiero, se non era il
_cardinal Gherardo_ da Parma legato apostolico, il quale s'interpose,
mostrandogli che il reato di pochi vili e pazzi non era da gastigare
colla pena dell'innocente pubblico. Tuttavia ne fece ben impiccare
da centocinquanta, e poi mosse alla volta di Brindisi, dove, fatta
la massa di tutte le sue forze, si trovò avere dieci mila cavalli e
quaranta mila fanti, con cento dieci galee, oltre a gran quantità di
legni da trasporto. Con questa potente armata nel dì 7 di luglio passò
in Calabria, e misesi per terra e per mare all'assedio di Reggio.
Intanto due cardinali legati trattavano di liberare il principe Carlo.
La lontananza del re Pietro, le cui risposte conveniva aspettare, e il
saper egli tener in parole chiunque negoziava con lui, fecero perdere
il tempo al re Carlo, senza tentar impresa più grande; e intanto la
flotta fu sbattuta da una tempesta[431]; la stagione pericolosa per
chi è in mare si accostò, e vennero meno i foraggi e le vettovaglie,
di maniera che il re Carlo fu costretto a ritirarsi a Brindisi e a
disarmare. Passò dipoi, ma pieno di rammarico e di tristi pensieri, a
Napoli. Mentre era esso re in Calabria, avea il re Pietro spedito in
soccorso della Sicilia quattordici galee, che arditamente in faccia
dell'armata franzese entrarono nel porto di Messina. E partito appena
fu il re Carlo, che Ruggieri di Loria s'impadronì di Nicotera, Cassano,
Cotrone, Loria, Martorano, Squillace, Tropea, Neocastro ed altre
terre in Calabria e Basilicata. In questo medesimo anno nel dì 12 di
settembre arrivò il suddetto ammiraglio colla sua flotta all'isola
delle Gerbe nel mare di Tunisi, abitata dai Maomettani, e la prese
e spogliò, con asportarne gran copia di ricchezze e più di sei mila
schiavi. Come potesse egli in tal tempo, cioè allorchè era minacciata
sì da vicino la Sicilia, non si sa ben intendere. Fece egli quivi
poscia fabbricare una fortezza, e vi mise un presidio di cristiani.
Probabilmente è da riferire ad alcun altro anno sì fatta impresa.
In questi tempi _Ottone_ _Visconte_ arcivescovo di Milano, essendosi
inimicato _Guglielmo marchese_ di Monferrato[432], e ben prevedendo che
i Torriani coll'aiuto di lui tenterebbono di risorgere, siccome infatti
avvenne, spedì ambasciatori a _Ridolfo re_ de' Romani, sì per distorlo
di favorire essi Torriani, il che avea egli praticato in addietro,
come ancora per ottenere il suo patrocinio. Ed appunto l'ottenne, con
avergli Ridolfo mandate cento lancie tedesche e cinquanta balestrieri
con balestre di corno. Maritò in quest'anno il suddetto marchese
di Monferrato _Jolanta_ o sia _Violante_, sua figliuola[433], con
_Andronico Paleologo_ imperadore di Costantinopoli, e diedele in
dote il regno di Tessalonica, ossia di Salonichi, da cui poco utile
ricavava in questi tempi il marchese. Dal che apparisce che fin qui
i marchesi di Monferrato doveano tuttavia ritenere qualche dominio in
quelle contrade. Oltre di avere il greco Augusto pagate molte migliaia
di bisanti al suocero suo, si obbligò ancora di mantener al di lui
servigio in Lombardia cinquecento cavalieri alle sue spese, durante
la vita del medesimo marchese. Fu poi cagione questo maritaggio,
siccome vedremo, che il Monferrato pervenne ad un figliuolo d'essa
imperatrice[434], alla quale, secondo il loro costume, i Greci mutarono
il proprio nome in quello di Irene. Ora il marchese Guglielmo col
suddetto rinforzo di moneta cominciò nuove tele per l'ingrandimento
suo. Ebbe maniera di entrare un dì per tradimento nella città di
Tortona verso l'aurora; nella qual congiuntura molti cittadini furono
uccisi, altri spogliati, altri carcerati. Uno de' rimasti prigionieri
fu il _vescovo Melchiore_, il quale sempre si era opposto ai tentativi
del marchese sopra quella città, sua patria. Fu egli inviato con
guardie, acciocchè inducesse i castellani delle sue terre a rendersi al
marchese: il che essi ricusarono di fare. Però, nel tornare a Tortona,
i capitani del marchese con sacrilega barbarie ammazzarono l'infelice
prelato. In quest'orrido misfatto protestò poi il marchese di non avere
avuta parte alcuna; ma forse da pochi gli fu creduto.

_Raimondo dalla Torre_ patriarca di Aquileia cogli altri Torriani
liberi strinse lega nell'anno presente con esso marchese[435], dopo
aver fatto un deposito di grossa somma d'oro da pagarsi al medesimo
marchese, dacchè fossero eseguiti i patti. In vigore di questo accordo
furono rilasciati dalle carceri di Monte Baradello dai Comaschi,
ubbidienti tuttavia al marchese, _Antonio, Arenchio_ e _Mosca_ dalla
Torre. Ne era dianzi fuggito _Guido dalla Torre_, che poi divenne
signor di Milano. Ma quivi aveano miseramente terminati i lor giorni
_Napo_ ossia _Napoleone_, _Carnevale_ e _Lombardo_, tutti dalla Torre.
Cominciarono, oltre a ciò, i Comaschi dal canto loro guerra a Milano, e
presero alcune castella nella riviera di Lecco. Ma avendo l'arcivescovo
eletto per suo vicario generale nel temporale _Matteo Visconte_ suo
nipote, questi valorosamente ricuperò quelle terre, cominciando con
questa impresa a farsi strada alla somma esaltazione, a cui egli e la
sua famiglia dipoi arrivò. Benchè nella Cronica di Parma si legga che
nell'anno 1282 si sconciò la buona armonia fra i cittadini di Modena,
pure abbiamo dalla stessa che nell'anno presente ebbe principio questa
diavoleria, che ridusse poi in cattivo stato essa città, e tornò in
grave pregiudizio della parte guelfa di Lombardia. Ne parlano appunto
a quest'anno anche gli Annali vecchi di Modena[436] e la Cronica di
Reggio[437]. In occasione che da uno della nobil casa dei Guidotti fu
ucciso un altro nobile della famiglia da Savignano, si formarono due
fazioni. Il podestà fece mozzare il capo all'uccisore, e distruggere
da' fondamenti due torri, con altre non poche condannagioni. Il popolo
fremente atterrò molte altre case; e finalmente la parte de' Boschetti,
co' quali andavano uniti i Rangoni e Guidoni, scacciò fuori della città
la fazione de' Savignani e Grassoni, la quale, ritiratasi a Sassuolo,
a Savignano e ad altre terre, si diede a far guerra ai Boschetti e
alla città, distruggendo e bruciando. Fecero i Boschetti col popolo
di Modena un buon esercito contra de' fuorusciti, e s'inviarono alla
volta di Sassuolo. Manfredino dalla Rosa signor di quella terra cogli
usciti venne ad incontrarli, e li sconfisse con istrage e prigionia
di molte persone. Mandarono i Parmigiani dodici ambasciatori per
trattar di pace; i Boschetti non vollero dar loro ascolto. Erano
allora in lega Piacenza, Parma, Cremona, Reggio, Bologna, Ferrara e
Brescia, tutte città di parte guelfa, e, loro dispiacendo la pazza
discordia de' Modenesi, tutte spedirono a Reggio i loro ambasciatori,
per tener quivi un parlamento, e trattare di levar questo scandalo.
Chiamati v'intervennero i deputati delle due fazioni della città di
Modena; tuttavia, per quanto si affaticassero i mediatori, le teste
dure dei Boschetti e de' lor partigiani ricusarono ogni proposizion
d'accordo, di maniera che fu risoluto di lasciarli in preda al loro
capriccio, e che si rompessero pazzamente fra loro il capo, giacchè
così loro piaceva. Il perchè i Modenesi dominanti mandarono in Toscana
ad assoldare gran gente, e tornati in campagna, essendo al Montale nel
dì 19 di settembre, vennero di nuovo alle mani coi fuorusciti, e di
nuovo ancora furono rotti colla mortalità e prigionia di molti. Per
compassione mandarono gli amici Parmigiani nuova ambasceria a Modena
con varie esortazioni alla pace; ma neppur questa ebbe miglior esito
della prima: tanto erano esacerbati e infelloniti gli animi de' nobili
e popolari contra de' lor concittadini. Adoperossi ancora un cardinale
legato, per introdurre trattato di aggiustamento, e fu rigettata del
pari l'interposizione sua. Fecero di peggio inoltre i Modenesi. Per
servigio de' Parmigiani veniva un convoglio di sale da Bologna, per
essere impedita la via del Po. Quando fu nel territorio di Bazzano, che
era allora del distretto di Modena, i Modenesi lo presero colle carra e
trentadue paia di buoi, e condussero tutto alla città, e nulla vollero
mai restituire, tuttochè si trattasse d'un popolo sì amico e fedele,
qual era quello di Parma. Allora fu che i Bolognesi caritativamente
proposero ai Parmigiani una lega, per espugnare concordemente Modena;
ma il popolo di Parma, ricordevole dell'antica amicizia con quel
di Modena, elesse piuttosto di sofferir con pazienza il danno, e di
compatir le spropositate risoluzioni dei Modenesi, che di abbracciar le
maligne insinuazioni degli antichi nemici di Modena. Nell'anno seguente
poi si ravvidero i Modenesi, e soddisfecero al loro dovere.

Furono nondimeno bagattelle questa rispetto all'aspra guerra che
nell'anno presente seguì tra i Genovesi e Pisani[438]. Accaniti l'un
contra l'altro erano questi due popoli. L'interesse e l'ambizione
non lasciavano lor posa, ardendo tutti di voglia di procurare l'uno
la rovina dell'altro. L'anno appunto fu questo che decise la lor
contesa. Vennero a dura battaglia le lor flotte nel dì 22 d'aprile, e
andarono in rotta i Pisani con perdere otto galee, che furono condotte
a Genova, e con restarne una sommersa. Per questa sciagura, in vece
di avvilirsi, maggiormente s'impegnò il popolo pisano a sostener la
gara, ed armate settantadue galee con altri legni, pieni di tutto il
fiore della nobiltà e de' popolari e forensi, fastosamente uscì in
mare con tal galloria, che sembrava il loro stuolo incamminato ad un
sicuro trionfo[439]. Colto il tempo che l'armata de' Genovesi era ita
in Sardegna, diedero i Pisani il guasto alla riviera di Genova: si
presentarono anche al porto di quella città con balestrare, ingiuriare
e richiedere di battaglia i Genovesi; e, dopo queste bravure, se ne
ritornarono gloriosi a casa. Ma giunte dalla Sardegna a Genova le
galee, fece il popolo genovese un armamento di ottantotto galee e
otto panfili, e con questa flotta andò in traccia della pisana, e,
trovatala in vicinanza della Melora, attaccò un'orribil battaglia nel
dì 6 d'agosto. Da gran tempo non s'era veduto in mare un conflitto
sì ostinato e sanguinoso come fu questo. La vittoria in fine si
dichiarò per li Genovesi, siccome superiori di forze, che ventinove
galee dei nemici menarono a Genova, e sette ne affondarono. Grande fu
la mortalità dalla una parte e dall'altra; maggiore nondimeno, anzi
sommo il danno de' Pisani, perchè circa undici mila d'essi (chi dice
meno, e forse dirà più vero, e chi dice anche più, per ingrandimento
di fama) rimasti prigionieri, furono condotti nelle carceri di Genova,
dove la maggior parte per gli stenti a poco a poco andò terminando i
suoi giorni. E di qui nacque il proverbio: _Chi vuol veder Pisa vada
a Genova_. Gli speculativi de' segreti del cielo osservarono che in
quelle stesse vicinanze della Melora nell'anno 1241 aveano i Pisani
sacrilegamente presi i prelati che andavano al concilio, e credettero
che Dio avesse aspettato per quarantatrè anni a gastigare il loro
misfatto. Quel che è certo, Pisa da lì innanzi, per sì grave perdita
di gente, non men popolare che nobile, non potè più alzare il capo, e
andò tanto declinando che arrivò a perdere la propria libertà, siccome
s'andrà vedendo. Io non so come l'autore della Cronica Reggiana[440],
che scriveva di mano in mano le avventure di questi tempi, metta il
suddetto memorando fatto d'armi sotto il dì 15 d'agosto. Una spaventosa
innondazione del mare, smisuratamente gonfiato nel dì 22 di dicembre in
quest'anno, recò un incredibll danno a Venezia e Chioggia, essendovi
perite molte navi e persone ed una esorbitante copia di merci.
_Bernardo cardinale_ legato in Bologna attribuiva questa loro disgrazia
all'essere stati scomunicati da lui i Veneziani, perchè non voleano dar
soccorso al re Carlo contra di Pietro re d'Aragona. Sicchè, secondo i
suoi conti, Dio dovea essersi visibilmente dichiarato in favore del re
Carlo. Se ciò si possa credere, lo vedremo all'anno seguente.

NOTE:

[420] Caffari, Annal. Genuens., lib. 10, tom. 6 Rer. Ital.

[421] Richobaldus, in Pomar., tom. 9 Rer. Ital. Annal. Bononiens., tom.
18 Rer. Ital.

[422] Vitae Pontific. Aquilejens., tom. 4 Anecdot. Latin.

[423] Giachetto Malaspina, cap. 222. Ptolom. Lucens. et alii.

[424] Bartholomaeus de Neocastro, cap. 76, tom. 13 Rer. Ital.

[425] Giovanni Villani, lib. 7, cap. 92.

[426] Nicolaus Specialis, Hist. Sicul., tom. 10 Rer. Italic.

[427] Giachetto Malaspina, Giovanni Villani.

[428] Ptolomaeus Lucens., Hist. Eccl., tom. 11 Rer. Ital.

[429] Jordanus, in Chron.

[430] Memorial. Potestat. Regiens., tom. 8 Rer. Ital.

[431] Bartholomaeus de Neocastro, cap. 79, tom. 13 Rer. Ital.

[432] Gualv. Flamma, in Manip. Flor., cap. 321.

[433] Memorial. Potest. Regiens.

[434] Du-Cange, in Famil. Byzantin.

[435] Chron. Parmense, tom. 9 Rer. Ital.

[436] Annales Veteres Mutinenes, tom. 11 Rer. Ital.

[437] Memorial. Potestat. Regiens., tom. 8 Rer. Ital.

[438] Caffari, Annal. Genuens., lib. 10, tom. 6 Rer. Ital.

[439] Giovanni Villani, lib. 7, cap. 91.

[440] Memor. Potestat. Regiens., tom. 8 Rer. Ital.




    Anno di CRISTO MCCLXXXV. Indiz. VIII.

    ONORIO IV papa 1.
    RIDOLFO re de' Romani 13.


Sopraffatto probabilmente da troppi affanni _Carlo re_ di Sicilia,
cadde infermo nella città di Foggia, mentre era tutto affaccendato
per un formidabil armamento, con disegno d'assalir la Sicilia, in
tempo che anche i Franzesi doveano dal canto loro invadere il regno di
Aragona a Catalogna. Quivi terminò egli con tutta rassegnazione e con
piissimi sentimenti la sua vita nel settimo dì di gennaio dell'anno
presente, con infinito dispiacere de' Guelfi, che l'amavano forte,
e il consideravano pel più forte loro sostegno[441]. Principe di
smoderata ambizione, per soddisfar la quale sagrificava tutto, e che
sarebbe stato assai lodevole e glorioso, se, siccome seppe guadagnar
dei regni, avesse anche atteso a guadagnarsi l'amore de' sudditi, e
non gli avesse piuttosto tiranneggiati: il che fu cagione di molte sue
disavventure. Lasciò il suo regno di Puglia ossia di Napoli in poco
buono stato, perchè in guerra co' Siciliani e col principe Carlo, suo
primogenito ed erede, prigione in Sicilia stessa. Nè si dee tacere che
questo sventurato suo figlio, dopo la sua prigionia, corse un gran
pericolo. Non avendo potuto i cardinali legati, spediti dal papa in
Sicilia, venire a capo del loro negoziato per liberarlo, fulminarono
le più terribili scomuniche contra de' Siciliani e contro del re
d'Aragona. Erano per questo al maggior segno irritati i Messinesi,
e giunta colà anche la nuova della morte del re Carlo, furiosamente
andarono alle prigioni, dove erano detenuti i Franzesi, per ucciderli;
e perchè questi fecero quella difesa che poterono, attaccarono il
fuoco alle carceri, e miseramente vi fecero perire più di sessanta
nobili di quella nazione. Ricobaldo[442], che fioriva in questi tempi,
scrive che più di ducento nobili vi furono barbaramente uccisi, e non
già bruciati nelle prigioni. Inoltre si accordarono tutte le terre
dell'isola a voler la morte del suddetto principe Carlo in vendetta
di quella di Manfredi e di Corradino. Ma Dio volle che la _regina
Costanza_ e l'infante _don Giacomo_ con savio consiglio frenarono
così furiosa sentenza con prender tempo, allegando che conveniva
intendere sopra ciò la volontà del _re Pietro_. Volontà appunto del re
Pietro era che se gli mandasse in Catalogna il principe prigioniere
per maggior sicurezza, e infatti vi fu mandato. Intanto fu questo
principe riconosciuto per re e successore del padre in Puglia[443], e,
durante la sua prigionia, sostituito balio del regno _Roberto conte_
di Artois, fratello del re di Francia, colla assistenza del cardinale
legato _Gherardo Bianco_ da Parma; e per allora cessò ogni pensiero
di portar la guerra in Sicilia. In questi tempi la città di Gallipoli
si diede agli Aragonesi. Tenne dietro alla morte del re Carlo quella
di Martino IV pontefice, schiavo fin qui di tutti i voleri d'esso re,
e che votò l'erario delle scomuniche per fulminar tutti i Ghibellini,
e chiunque era nemico o poco amico del medesimo re Carlo. Pontefice
per altro degno di lode, sì pel suo zelo ecclesiastico, come per
lo staccamento dall'amore de' suoi parenti, che, nati poveri, non
volle mai esaltare. Erasi egli portato a Perugia, giacchè quella
città umiliatasi era rientrata in sua grazia, e quivi cantò messa nel
giorno santo di Pasqua, caduto in quest'anno nel dì 25 di marzo. Nel
dì seguente si ammalò, e nella notte del mercordì, venendo il dì 29,
passò all'altra vita[444]. Dicesi che nel giovedì susseguente gli
fu data sepoltura nella cattedrale di quella città; ma, secondo il
Rinaldi[445], fu portato il di lui cadavere ad Assisi nella chiesa
de' Minori, da lui amati sopra gli altri religiosi finchè visse. Fu da
alcuni[446] attribuita la sua infermità e morte ad eccesso in mangiar
delle anguille, del qual cibo egli era ghiotto. Nel dì 2 d'aprile
concordemente si vide esaltato dai cardinali al pontificato _Jacopo_
della nobil casa de' Savelli, Romano, cardinal diacono di Santa Maria
in Cosmedin[447], il quale prese il nome di _Onorio IV_. Era egli
così attratto per cagion della gotta, ne' piedi e nelle mani, che
non potea camminare, nè stare in piedi, nè unire un dito coll'altro.
Ma vegeta era la sua testa, e vigorosa la sua lingua. Portossi egli
dipoi a Roma, dove, consecrato prete e vescovo, fu ornato della tiara
pontificia. Contribuì questo pontefice al sollievo del regno di Napoli,
con pubblicare una saggia costituzione di varii capitoli, già ordita
da papa Martino IV, che vien rapportata dal Rinaldi e dagli scrittori
napoletani, e fu data nel dì 17 di settembre dell'anno presente
in Tivoli. Dovea servir questa a levar di molte gravezze ed abusi
introdotti già da Federigo II, da Manfredi, e massimamente dal re Carlo
I. Ma i re susseguenti, con pretesto che fosse pregiudiziale ai loro
diritti, non permisero che avesse vigore.

Del resto seguitò anche Onorio IV, come il suo predecessore, ad
aggravare di decime i beni ecclesiastici per le guerre (non so
come appellate sante) dei Franzesi contra degli Aragonesi. Mi sia
lecito l'accennar qui brevemente quella di Catalogna, perchè essa
ha connessione cogli affari della Sicilia. Già papa Martino IV avea
privato il re Pietro del regno di Aragona, Valenza e Catalogna, e
datane la investitura a _Carlo di Valois_, secondogenito di Filippo
l'Ardito re di Francia. Già s'era predicata la crociata per andare
alla conquista di quel regno, perchè pur troppo in questi miserabili
tempi si facea continuamente servire la religione all'umana politica
con disonore del nome cristiano. Lo stesso _re Filippo_ in persona
con _Filippo_ e _Carlo_ suoi figliuoli, con una formidabile armata
per terra e una potentissima flotta per mare[448], passò in Catalogna,
dove que' santi crociati commisero violenze e sacrilegii senza numero.
Prese la città di Roses, ed assediò, nel dì 28 di giugno, la città di
Girona, che fece una mirabil difesa. Il _re Pietro_, signore di gran
valore, con quelle poche compagnie di cavalleria che avea, fece di
grandi prodezze, infestando continuamente dì e notte l'esercito nemico.
Ma in una di queste scorrerie sopraffatto da' Franzesi, e ferito con
una lancia, sconosciuto venne condotto prigione. Male per lui, se,
presa la spada ad un di que' nobili nemici, non si fosse fatto largo:
con che, dato di sproni al cavallo, ebbe la fortuna di ridursi in
salvo. Fu presa in fine Girona a patti di buona guerra dai Franzesi.
Avea intanto _Ruggieri di Loria_ sottomessa la città di Taranto nel
dì 15 di luglio, quando gli arrivò ordine di passare a Barcellona. Vi
giunse egli nel dì 26 di settembre con trentasei galee, colle quali si
unirono dodici altre di Catalani. Sarpò dipoi l'ancore, e con questa
flotta l'animoso ammiraglio andò nel dì primo di ottobre ad assalir
la franzese, scemata molto di ciurme e di gente, benchè superiore
di numero. Parte di quelle galee fu presa, parte incendiata, non
senza strage di molti, e col guadagno di gran bottino. Ritolse egli
ancora Roses ai Franzesi; ed appresso, venendo un grosso vascello del
duca di Brabante, carico di viveri e di ricchezze, in soccorso de'
Franzesi, sotto la scorta di dodici galee, Ruggieri con bandiera di
Francia aggraffò tutti que' legni, il tesoro e la vettovaglie. Tutte
queste funeste nuove portate al campo franzese, lo riempierono di
terrore, perchè perduta era la speranza di ricevere in avvenire le
necessarie provvisioni per mare. Il re Filippo, o per la doglia, o per
l'aria s'infermò. Se vogliam credere a Bartolommeo da Neocastro[449]
e a Niccolò Speciale[450], la lunghezza dell'assedio di Girona, ed
una prodigiosa specie di tafani che feriva uomini e cavalli, aveano
fatto perire assaissime migliaia di soldati e d'animali: laonde per
necessità convenne sloggiare in somma fretta per ripassare i Pirenei e
tornarsene in Linguadoca. Ai passi delle montagne eccoti i Micheletti,
che recarono gran danno alle persone e robe de' fuggitivi e sconfitti
Franzesi. Il re Filippo, portato con gran disagio in una bara sino
a Perpignano, quivi nel dì 6 d'ottobre fece fine ai suoi giorni.
All'incontro ricuperata ch'ebbe il re Pietro Girona, anch'egli, o
per malattia, o per la ferita di cui parlammo, passò all'altra vita
nel dì 11 di novembre con atti di vera penitenza, e riconciliato
colla Chiesa. E tale fu il fine di quella strepitosa impresa, per cui
ebbe molto da piagnere la Catalogna, ma molto più senza paragone la
Francia. Vien essa descritta da Bartolommeo da Neocastro, da Giovanni
Villani e da altri, con diversità di circostanze, e colla giunta di
qualche favola, siccome tuttodì avviene in casi tali per la varietà
delle passioni e della parzialità, amplificando cadauno le prodezze e
diminuendo le disgrazie proprie. Ed ecco dove andarono a terminar le
scomuniche, le crociate e tanto sangue per detronizzar gli Aragonesi.
_Alfonso_ primogenito del re Pietro succedette al padre nell'Aragona;
l'infante _don Giacomo_, secondo il testamento del padre, nel regno di
Sicilia; ed essi tennero forte i loro Stati. Ma cotante disgrazie, e le
morti del papa e dei due re Filippo e Carlo dovrebbono ben servire di
documento alle corte nostre teste, per non entrare con tanta franchezza
ne' gabinetti di Dio, quasichè egli operi o abbia da operare a misura
dei nostri vani desiderii e del nostro mondano interesse. Sono ben
diversi i giudizii di lui da quei de' mortali; nè mai manca in quelli
sapienza e giustizia: mancano bensì queste, e sovente, nei nostri.

Erano entrati in Como i Torriani, ed in quest'anno fecero guerra con
varia fortuna a Milano, impadronendosi di Castel Seprio e d'altri
luoghi, che da _Matteo Visconte_ e dal popolo milanese furono
ricuperati. Io non mi fermerò in questi minuti fatti. Le notizie d'essi
a noi sono state conservate dal Corio[451] e dal Calchi[452]. Benchè in
quest'anno ancora[453] si adoperassero più d'una volta gli ambasciatori
di Parma, Reggio, Bologna e Ferrara per quetare i torbidi di Modena;
pure nulla di bene se ne ricavò. Aveano Gherardino Rangone pel popolo
della città, e Manfredino da Sassuolo per gli usciti ridotto a buon
termine un trattato d'accomodamento; ma, per le esorbitanti pretensioni
de' Boschetti, tutto andò a terra. E quantunque essendo venuti a
Modena Guido e Matteo fratelli da Correggio, si facesse compromesso
in essi, e fossero dati gli ostaggi, e si venisse al laudo[454]; pure
i Boschetti non vollero accettarlo. Seguì poi una nuova battaglia
a Gorzano fra il popolo di questa città e i fuorusciti, in cui gli
ultimi rimasero sconfitti. Aveano, trovandosi in gravi angustie i
Pisani per la funestissima lor perdita dell'anno precedente, e veggendo
giù collegati e in armi tutti i Guelfi di Toscana, cioè Fiorentini,
Sanesi, Lucchesi ed altri popoli, giacchè tutti erano istigati dai
Genovesi[455], gente ansiosa, più che d'altro, della rovina di Pisa,
e che già avea in mente di schiantarla, e di ridurre quel popolo in
varii borghi: aveano, dissi, i Pisani spedito a Genova per ottener
pace. Ma quivi si trovarono orecchi sordi e cuori inflessibili. Si
rivolsero dunque ai Fiorentini, e segretamente trattarono concordia
con essi a condizione di governarsi in avvenire a parte guelfa, e di
cedere a' Fiorentini Ponte ad Era, con altri vantaggi. Acconsentirono
al partito i Fiorentini, perchè non amavano di veder troppo crescere
i Genovesi, e premeva loro di aver libero commercio a Porto Pisano.
Il _conte Ugolino_ de' Gherardeschi, guelfo di professione, che
avea menato il trattato, seppe profittarne per sè; imperciocchè nel
gennaio del presente anno, dopo aver cacciati di Pisa i Ghibellini,
ottenne d'essere fatto signore della città per dieci anni. I Genovesi
e Lucchesi, che niuna contezza aveano avuto di questo trattato, e
molto meno vi aveano prestato il loro assenso, sdegnati più che mai
seguitarono a far guerra a Pisa. Presero i Lucchesi parecchie lor
castella, e i Genovesi molte lor navi, con distruggere ancora le torri
di Porto Pisano e rovinare Livorno. Fu levato in quest'anno dal papa
l'interdetto posto alla città di Venezia[456], non per altro delitto
che per non aver voluto i Veneziani, secondo le lor leggi, lasciar far
gente ed armar legni ne' loro Stati in soccorso del re Carlo contra
del re Pietro. Motivo c'è di stupire oggidì, come per cagion sì fatta
venisse privata de' divini uffizii e gastigata quell'illustre e libera
città. Ma erano tali i costumi di questi tempi sconvolti, tali i frutti
della barbarie e della malizia, o piuttosto dell'ignoranza d'allora.

NOTE:

[441] Giovanni Villani, lib. 7, cap. 94. Memorial. Potest. Regiens.

[442] Richobaldus, in Pom., tom. 9 Rer. Ital.

[443] Bartholom. de Neocastro, cap. 90, tom. 13 Rer. Ital.

[444] Memorial. Potest. Regiens., tom. 8 Rer. Ital.

[445] Raynaldus, in Annal. Eccl.

[446] Franciscus Pipin., Chron., tom. 9 Rer. Ital. Annales Colmar.

[447] Bernardus Guid. Ptolom. Lucens., Hist. Eccl. et alii.

[448] Bartholom. de Neocastro, cap. 91 et seq., tom. 13 Rer. Ital.
Giovanni Villani, lib. 7, cap. 101 et seq.

[449] Bartholom. de Neocastro, cap. 91 et seq., tom. 13 Rer. Ital.

[450] Nicolaus Specialis, Hist. Sicul., tom. 10 Rer. Ital.

[451] Corio, Istor. di Milano.

[452] Calchus, Hist. Mediolanens.

[453] Chron. Parmens., tom. 9 Rer. Ital.

[454] Annal. Veteres Mutinens., tom. 11 Rer. Italic.

[455] Caffari, Annal. Genuens., lib. 10, tom. 6 Rer. Italic. Giovanni
Villani, lib. 7, cap. 97.

[456] Raynald., in Annal. Eccl., num. 63.




    Anno di CRISTO MCCLXXXVI. Indiz. XIV.

    ONORIO IV papa 2.
    RIDOLFO re de' Romani 14.


Dopo aver patita una fiera burrasca _Ruggieri di Loria_ nel suo
ritorno dalla Catalogna, per cui s'affondarono alcune delle sue
galee[457], arrivò coll'altre tutte maltrattate a Palermo nel dì 12
di dicembre, e portò l'infausta nuova della morte del re don Pietro
ai Siciliani. Però si fecero i dovuti preparamenti per coronare re
di Sicilia l'infante _don Giacomo_ suo secondogenito. Intanto per li
mali portamenti de' Catalani, nel dì 19 di gennaio del presente anno
Taranto, Castrovillaro e Murano tornarono all'ubbidienza di _Carlo II_
nuovo re, ma prigioniere, di Napoli. All'incontro i Catalani presero
il castello dell'Abbate, situato trenta miglia da Salerno, e vi misero
presidio. Nella festa della purificazion della Vergine, cioè nel dì 2
di febbraio, seguì in Palermo la solenne coronazione in re di Sicilia
del suddetto infante don Giacomo; la qual nuova, portata a Roma, diede
ansa a _papa Onorio_, che già avea fulminata, prima di saperlo, la
scomunica contra d'esso infante e della _regina Costanza_ sua madre,
di rinnovar nell'Ascensione del Signore le suddette censure contra di
loro, e di citare a Roma i vescovi di Cefalù e di Neocastro, che aveano
coronato il principe, suddetto; ed anch'essi poi furono scomunicati
per la loro disubbidienza. Abbiamo dagli Annali Ecclesiastici[458]
che in quest'anno, avendo fatta istanza _Ridolfo re_ de' Romani al
pontefice Onorio di venir a Roma a prendere la corona dell'imperio, il
papa gradì questa sua intenzione, e con sue lettere scritte in Roma nel
dì ultimo di maggio gli prescrisse il giorno della Purificazion della
Vergine dell'anno seguente per così gran funzione. Perchè egli mai non
venisse non è ben noto. Scrivono alcuni che non si fidò d'allontanarsi
dalla Germania per sospetto che v'insorgessero dei torbidi. Altri
che il ritenne la poca fede ch'egli aveva negli Italiani, con dire
la favoletta della volpe d'Esopo, che, invitata dal lione, ricusò
d'andarvi, perchè vedea le pedate d'altri molti animali che erano
entrati nel dì lui covile, ma niuna di chi ne fosse uscito. Potrebbono
essere tutte immaginazioni degli scrittori susseguenti, giacchè non
abbiamo storia d'alcun suo contemporaneo ben informato degli affari
della sua corte. Quel che è certo, egli inviò nell'anno presente[459]
per suo vicario in Italia Prinzivalle del Fiesco de' conti di Lavagna,
e ciò con consentimento di papa Onorio, giacchè erano ridotte le cose
a tal segno, che nel governo del regno di Italia conveniva dipender
dal beneplacito de' romani pontefici. Andò Prinzivalle in Toscana, e
richiese i Fiorentini, Sanesi ed altri popoli di quelle contrade di
fare i comandamenti del re Ridolfo. Ma queglino, da gran tempo avvezzi
a non udir di queste chiamate, niuna ubbidienza gli vollero prestare,
perchè ito colà senza forza d'armati. Li condannò ben egli, siccome
disubbidienti, a gravissime pene pecuniarie; il che mosse ognuno a
riso, di modo che, veggendosi sprezzato, prese il partito migliore
di ritornarsene in Germania per non perdere affatto il credito suo
e del padrone. Scrisse il Sigonio[460], allegando l'autorità del
Biondo, del Platina, del Crantzio e del Cuspiniano, che Ridolfo per
pochi danari andò vendendo la libertà alle città della Toscana. Ma non
sono bastanti i citati scrittori ad assicurarci di tal fatto; nè vien
prodotto diploma alcuno, da cui possa apparire e la qualità e la verità
di sì fatto supposto. Tolomeo da Lucca scrive che Prinzivalle per
la sua povertà fu quegli che fu costretto a vendere la giurisdizione
dell'imperio; nè ciò dice del re Ridolfo. Quanto a me, dubito forte se
il Sigonio scrivesse egli quelle cose, sapendo che alla sua Storia dopo
sua morte furono fatte delle giunte; e tali appunto sembrano gli ultimi
pezzi della opera sua.

_Ruggieri di Loria_ nel marzo di questo anno con otto galee andò a
dare il guasto alla riviera di Provenza[461]; e nel mese di giugno
Bernardo da Sarriano cavalier siciliano con dodici altre galee espugnò
e prese la città ed isola di Capri, e poscia quella di Procida, dove
lasciò guarnigione. Questi parimente arrivato ad Astura, cioè a quel
castello dove fu preso il re Corradino, per forza se ne impadronì.
Quivi, trafitto da una lancia, morì il figliuolo di quel Jacopo,
ossia Giovanni de' Frangipani, signore della terra, che consegnò
esso Corradino al re Carlo I. Altri vi furono morti, e il luogo per
la maggior parte consunto dalle fiamme. L'industria e i danari ben
adoperati da _Ottone Visconte_ arcivescovo e signor di Milano[462]
guadagnarono di maniera il comune di Como, che si venne ad una pace
nel mese d'aprile, in cui furono bensì restituiti ai Torriani i loro
allodiali, ma con obbligo di ritirarsi dal Milanese e Comasco, e di
andare a' confini in Ravenna. Non osservarono essi dipoi questa dura
legge, e passarono a dimorare col patriarca _Raimondo_ in Aquileia.
Intanto non cessavano mai i Parmigiani[463], siccome veri amici de'
Modenesi, di procurar la pace fra le due guerreggianti fazioni de'
Savignani usciti, e de' Boschetti e Rangoni dominanti; e ciò anche per
bene della parte guelfa. Più e più ambasciatori inviarono per questo
a Modena; vi spedì anche i suoi ogni altra città guelfa di Lombardia;
ma sempre s'incontravano durezze ne' Boschetti. Per ultimo fece lor
sapere il comune di Parma, che esso si dichiarerebbe in favore degli
usciti, se persistevano a rigettar la forma della pace, già stabilita
da Guido e Matteo da Correggio; e infatti, avendo mandato in loro aiuto
un corpo di gente, fece ritirare il popolo di Modena dall'assedio di
Livizzano. Finalmente si arrenderono gli ostinati alle minaccie e al
buon volere de' Parmigiani, e nel mese di giugno fu segnata la pace fra
loro. Secondo la Cronica di Reggio[464], quei da Savignano e i Grassoni
coi loro aderenti rientrarono in Modena, e furono dirupate alcune
castella in vigor d'essa pace. All'incontro nella città di Reggio
si accese discordia per l'uccisione di Guido e Bonifazio della nobil
casa da Canossa; e perchè Bonifazio Baiardo con altri di Bismantova e
varii banditi prese e spogliò il nobil monistero di San Prospero de'
Benedettini presso a Reggio, colà ancora, per metter pace, i buoni
Parmigiani spedirono più ambascerie, ma senza ricavar frutto dai loro
caritativi uffizii. Per attestato di Tolomeo da Lucca[465], di Giovanni
Villani[466] e di santo Antonino[467], in quest'anno papa Onorio IV
assodò l'ordine de' Carmelitani, _qui prius in concilio lugdunensi
remanserat in suspenso_. Di più ordinò che quei frati andassero vestiti
solamente di bianco, perchè portavano prima le lor cappe fatte a liste
larghe o doghe di due colori, bianco e bigio; il qual abito pareva
ridicolo ed indecente. Dicevano ben essi che quello era l'abito di
Elia profeta; ma santo Antonino risponde che di ciò non si truova
vestigio nella sacra Scrittura, nè in iscrittura alcuna autentica,
e che essi religiosi ebbero il loro principio in Soria, dappoichè i
Franchi riacquistarono Gerusalemme, e che i Saraceni li scacciarono
di poi dal monte Carmelo, dal quale _Carmelitae dicuntur, non quod
ab Helia habuerint initium_: il che è confermato da scrittori ancora
più antichi. Avendo _Guglielmo_ degli Ubertini vescovo d'Arezzo fatto
ribellare a' Sanesi[468] nell'anno addietro il Poggio a Santa Cecilia,
luogo d'importanza, si commosse tutta la parte guelfa per questo,
e cadauna città mandò la taglia di sua gente in aiuto de' Sanesi, i
quali per lo spazio di cinque mesi tennero l'assedio a quel castello, e
finalmente nel dì quinto di quest'anno lo ricuperarono, con poi rasarlo
da' fondamenti. _Bonifazio_ arcivescovo di Ravenna[469] nel dì 8 di
luglio tenne in Forlì un concilio provinciale, al quale intervennero
i vescovi o i deputati di tutta la provincia, e vi furono pubblicati
alcuni canoni. Fu poi spedito questo prelato in Francia dal pontefice
Onorio per maneggiare una tregua tra _Filippo_ il Bello re di Francia
e gli Aragonesi, e insieme per trattare della libertà di _Carlo II re_
di Sicilia ossia di Napoli.

NOTE:

[457] Barthol. de Neocastro, cap. 101, tom. 13 Rer. Ital. Nicolaus
Specialis, lib. 2, cap. 8, tom. 10 Rer. Ital.

[458] Raynald., in Annal, Eccles.

[459] Giovanni Villani, lib. 7, cap. III.

[460] Sigonius, de Regno Ital., lib. 20.

[461] Bartholomaeus de Neocastro, cap. 102 et seq., tom. 13 Rer. Ital.

[462] Gualvan. Flamma, Manip. Flor., cap. 323. Corio, Istor. di Milano.

[463] Chron. Parmense, tom. 9 Rer. Ital. Annales Veteres Mutinens.,
tom. 11 Rer. Ital.

[464] Memor. Potestat. Regiens., tom. 8 Rer. Ital.

[465] Ptolom. Lucens., Hist. Eccl., lib. 24, cap. 13, tom. 11 Rer. Ital.

[466] Giovanni Villani, lib. 7, cap. 8.

[467] S. Antonin., P. III, tit. 20, cap. 5. Raynald., Annal. Eccles.




    Anno di CRISTO MCCLXXXVII. Indiz. XV.

    ONORIO IV papa 3
    RIDOLFO re de' Romani 15.


Erasi mosso _Odoardo re_ d'Inghilterra, e venuto in Guascogna, ed
anche in Catalogna, per trattar della liberazione del suddetto re
di Napoli, ossia di Sicilia, ed avea già ridotto a buon termine il
negoziato[470]: con che la Sicilia e Reggio di Calabria restassero
a _Giacomo re_ di Sicilia, e che i Franzesi rinunziassero alle
pretensioni sopra l'Aragona. Informato di questo papa Onorio, con suo
Breve dato in Roma nel dì 4 di marzo, riprovò ed annullò esso accordo.
Questa fu delle ultime azioni, non so se lodevoli, d'esso pontefice;
imperocchè, infermatosi in Roma nel giovedì santo, giorno 3 di aprile,
passò a miglior vita[471], con avere anch'egli fatto il possibile per
arricchire ed ingrandire i suoi. Vacò dipoi lungo tempo la santa Sede
a cagion della discordia de' cardinali, alcuni de' quali la pagarono
caro, perchè dall'aria romana furono balzati all'altro mondo. Tramarono
in quest'anno due frati in Sicilia la ribellione della piccola città
di Augusta, ossia Agosta, credendosi di guadagnare gran ricompensa dal
papa e dal governo di Napoli, e fors'anche il paradiso con sì bella
impresa. Furono a Roma[472], e non fu fatto caso del loro progetto.
Andarono a Napoli, e _Roberto conte_ di Artois, balio del regno,
non si lasciò scappare la congiuntura. Fece egli muovere da Brindisi
quaranta galee piene di combattenti, e queste, nel dì primo di maggio,
presentatesi ad Augusta, senza fatica presero il possesso della terra
e del castello. Le galee, scaricati ch'ebbero gli armati, voltarono le
prore alla volta di Sorrento. A questa nuova il _re Giacomo_ ordinò
tosto all'ammiraglio _Ruggieri di Loria_, che fortunatamente era
tornato dalla Catalogna a Messina, d'allestire quanti legni potea.
Con questi esso re navigò a Catania, in tempo appunto che anche
quella città correva pericolo di cadere in mano dei nemici. Poscia
si portò all'assedio di Augusta, e tanto la tenne stretta e flagellò
colle macchine, che per mancanza di viveri e d'acqua, nel dì 23 di
giugno la costrinse alla resa, salva la vita de' cittadini, che furono
dispersi per le castella della Sicilia. Intanto il valente Ruggieri
di Loria, sapendo che si faceva un gran preparamento contro le terre
di Sicilia, uscì colla sua flotta in traccia de' nemici. Li trovò a
Castellamare, oppure a Napoli. La loro armata marittima consisteva
in ottantaquattro fra galee e galeazze, senza contar altre navi e
barche da trasporto e per la vettovaglia, e però superiore di gran
lunga alla siciliana. Tuttavia mandò Ruggieri la sfida pel dì 25 di
giugno all'ammiraglio nemico[473]; laonde per questo, o per gli scherni
lor fatti dalle ciurme siciliane, si disposero tutti i baroni alla
naval battaglia, animati spezialmente dalle grandi indulgenze che il
_cardinal Gherardo_ legato apostolico profuse in questa congiuntura.
Con incredibil valore fu combattuto dall'una e dall'altra parte; ma in
fine restarono superiori i Siciliani con prendere quarantaquattro tra
galee e galeazze, e gran copia di baroni, fra i quali _Filippo_ figlio
del conte di Fiandra, _Raimondo del Balzo_ conte d'Avellino, e i conti
di Brenna, Monopello, Aquila, Joinvilla, e _Guido conte_ di Monforte,
i quali con altri nobili e circa cinque mila prigioni furono mandati
a Messina, ed accolti con immenso giubilo e plauso da quel popolo. Il
vittorioso Ruggieri si lasciò vedere dipoi davanti a Napoli; e se non
era prevenuto dal conte d'Artois e dal legato pontificio, che tennero
in dovere il popolo napoletano, questo già inclinava alla rivolta.
Si riscattarono poi con danaro tutti que' baroni, a riserva del conte
Guido di Monforte, che morì allora nelle prigioni, e meritava di morir
peggio tanto prima. Attribuisce Giovanni Villani con altri la colpa di
sì gran rotta ad Arrighino de' Mari ammiraglio, che colle sue galee
genovesi abbandonò la mischia. Per questo fortunato colpo crebbe di
molto la riputazion del re Giacomo, de' Siciliani e degli Aragonesi, e
calò non poco quella del conte d'Artois e del re Carlo II.

Attese in questi tempi _Ottone Visconte_ arcivescovo di Milano
ad esaltare la propria casa[474], coll'avere ottenuto che _Matteo
Visconte_, appellato poscia il Magno, ossia il Grande, suo nipote,
fosse dichiarato capitano del popolo di Milano. Ebbe questi da una
figliuola di Scazzino Borri, sua moglie, cinque figli maschi, cioè
_Galeazzo, Marco, Giovanni_, che fu poi arcivescovo di Milano,
_Luchino_ e _Stefano_. Forte era di corpo, ma maggiormente d'animo;
in accortezza e prudenza niuno gli andava innanzi; e lo studio suo
principale consisteva in guadagnarsi il cuore sì della nobiltà che
del basso popolo. Tendeva egli per questa via a quell'altezza a cui
il vedremo giunto a suo tempo. Tenne ancora l'arcivescovo Ottone nel
settembre un concilio provinciale, i cui atti furono da me già dati
alla luce[475]. Peggiorarono in questo anno gli affari di Reggio e
di Modena per la matta discordia dei cittadini. Nel dì 10 d'aprile
la parte detta di Sopra di Reggio[476] scacciò dalla città la parte
di Sotto, cioè i nobili di Fogliano e da Canossa coi loro aderenti.
Accorsero i Parmigiani[477] per medicar queste piaghe; ma gl'infermi
rigettarono il medico. Per sospetto che anche i Modenesi si levassero
a rumore, vennero gli ambasciatori di Parma e di Bologna coi loro
podestà a Modena, e nel dì 19 del suddetto mese, nel palazzo pubblico,
dove intervenne tutto il clero secolare e regolare, col braccio di san
Gemignano, con doppieri accesi e colle croci e turiboli, si confermò
la pace fra i cittadini. Ma che? Si coprivano, non si estinguevano gli
odii in quegl'infelici tempi. Però i Savignani colla parte ghibellina
de' Grasolfi, e con Tommasino signore di Sassuolo andarono formando
una mina, che scoppiò nel dì cinque di settembre. La Cronica di
Reggio mette il dì sei. Fatta una gran raunata di banditi da Modena
e Bologna, e di molta gente assoldata in Mantova e Verona, e di
molti Tedeschi inviati dal conte del Tirolo[478], si presentarono
alla porta bazovara di Modena, per entrarvi. Corse gente; e perchè
non si potè aprire quella porta in tutto, fu difesa. Intanto, data
campana a martello, ognuno colle armi volò contra dei mal venuti,
con ucciderne e prenderne non pochi. Il resto si ritirò a Sassuolo.
Corsero i Reggiani guelfi in aiuto di Modena, i Reggiani ghibellini
in soccorso de' fuorusciti. Anche cento uomini d'armi a tre cavalli
per uno furono spediti da Parma a Modena. Giunta dipoi una falsa voce
a Sassuolo, che venivano colà tutte le milizie di Bologna, Parma,
Cremona, e di tutta la parte della Chiesa, Tommasino da Sassuolo, che
principalmente avea maneggiato il suddetto trattato, con tutti quei
banditi se ne fuggì: il che riferito al popolo di Modena, gli servì di
stimolo per andare a Sassuolo, e ridurre col fuoco un monte di pietre
quella terra. Bernardino da Polenta, che era allora podestà di Modena,
fece prendere molti nobili e potenti della città, ed uno de' Lamberti
da Ferrara, incolpati di avere tenuta mano in quella trama, e ne fece
impiccare trentadue: cosa riputata da tutte per un'orrida crudeltà e
pazzia. Tante premure de' Parmigiani, ed anche de' Bolognesi, i quali
parimente aveano spedita gente in tal congiuntura a Modena, nascevano
dal timore che questa città si gittasse nel partito dei Ghibellini:
essendo fuor di dubbio che _Pinamonte Bonacossi_ signore di Mantova,
e _Alberto dalla Scala_ signor di Verona fomentavano ed aiutavano gli
usciti ghibellini di Modena. Anzi palesemente nel mese di luglio di
questo anno furono in aiuto de' fuorusciti di Reggio, i quali s'erano
già messi in possesso di molte castella del Reggiano, e faceano gran
guerra alla città. Andò il popolo di Reggio con cento cavalieri venuti
da Modena ad assediare la rocca di Tumberga, dove stavano alcuni de'
Fogliani e Canossi. Mossesi allora Alberto dalla Scala con tutta la
cavalleria di Verona e con due figliuoli di Pinamonte, e gran quantità
di cavalieri mantovani, e venne per liberar quella rocca dall'assedio;
prese anche il castello di Santo Stefano, situato due miglia lungi da
Sassuolo. Trattarono gli ambasciatori di Bologna un accordo per essa
rocca, ed ebbe fine quel rumore, ma non già la nemicizia e guerra
fra quelle fazioni, contuttochè fosse fatto compromesso nel comune
di Bologna, e proferito il laudo, che non ebbe effetto alcuno. Fu
anche nell'anno presente novità in Toscana. Imperocchè nel mese di
giugno[479] i Bostoli e Tarlato di Pietramala, e tutti i grandi di
Arezzo ghibellini, fatto concerto col vescovo e con altri vicini di lor
fazione, oppressero all'improvviso la parte guelfa, e la spinsero fuori
della città, con dichiarare poscia signore il vescovo suddetto degli
Ubertini, gran ghibellino. Per questo insorse guerra fra i Fiorentini
ed Aretini. Venne anche ad Arezzo Prinzivalle dal Fiesco, vicario
del re Ridolfo, con alcune poche squadre di Tedeschi, e colà trassero
tutti i Ghibellini di Toscana. Durando tuttavia la guerra fra Genova
e Pisa[480], mandarono i Genovesi alquante loro galee ad infestar
Porto Pisano. A queste riuscì di rompere la catena e di entrarvi, con
bruciar ivi alcuni legni e varie macchine da guerra: il che fatto,
se ne tornarono come trionfanti a Genova. Ebbero anche i Pisani una
spelazzata dai Lucchesi a Buisi[481], essendo restati prigioni molti
nobili di quella città, e fra gli altri Baldino degli Ubaldini, nipote
dell'arcivescovo di Pisa. Se pure in questi tempi è da fidarsi della
cronologia degli Annali di Forlì[482], era seguita una lega fra i
comuni di Forlì e di Faenza a propria difesa contra del conte della
Romagna. Malatesta potente cittadino di Rimini quegli fu che maneggiò
questa unione, pacificando fra loro le famiglie potenti di quella
città. Ma mentre egli nel dì 14 di giugno con settanta uomini a cavallo
da Forlì passava a Rimini, cadde in un'imboscata, tesagli dal conte
suddetto della Romagna, e furono morti o presi alcuni de' suoi, fra i
quali Giovanni Malatesta suo parente. S'interposero poi varii pacieri,
e ne seguì una concordia, per cui le città di Rimini, Forlì e Faenza
fecero un deposito di quattro mila fiorini d'oro per cadauna, affine
di liberar l'imprigionato Giovanni; e il conte della Romagna sospese
tutti i processi e bandi fatti contra di quelle città, finchè il romano
pontefice vi consentisse.

NOTE:

[468] Chron. Senense, tom. 15 Rer. Ital. Giovanni Villani, lib. 7, cap.
109.

[469] Rubeus, Hist. Ravenn. Ughell., Ital. Sacr., tom. 2.

[470] Raynaldus, in Annal. Eccl.

[471] Franciscus Pipin., Chron., tom. 9 Rer. Ital.

[472] Bartholomaeus de Neocastro, cap. 110, tom. 13 Rer. Ital.

[473] Giovanni Villani, lib. 7, cap. 116.

[474] Gualvan. Flamma, Manip. Flor., cap. 324.

[475] Tom. 8 Rer. Ital.

[476] Memor. Potest. Regiens., tom. 8 Rer. Ital.

[477] Chron. Parmense, tom. 9 Rer. Ital.

[478] Chron. Estense, tom. 15 Rer. Ital.

[479] Giovanni Villani, lib. 7, cap. 114.

[480] Caffari, Annal. Genuens., lib. 10, tom. 6 Rer. Ital.

[481] Ptolom. Lucens., Annal. brev., tom. 11 Rer. Ital.

[482] Chron. Foroliviens., tom. 22 Rer. Ital.




    Anno di CRISTO MCCLXXXVIII. Indiz. I.

    NICCOLÒ IV papa 1.
    RIDOLFO re de' Romani 16.


Il trovarsi chiusi i cardinali per sì lungo tempo nel palazzo del
papa Onorio IV a Santa Sabina, senza potersi accordare nell'elezione
di un nuovo pontefice, cagion fu che vi morirono sei di essi, e gli
altri spaventati si ritirarono alle case loro[483]. Il _cardinal
Girolamo_ nativo d'Ascoli, già ministro generale de' frati minori, ed
allora vescovo di Palestrina, stando solo fermo nel conclave, si seppe
difendere dai cattivi influssi dell'aria con far fuoco tutta la state
nella sua camera. Ora avvenne che raunati i cardinali restanti nella
festa della cattedra di san Pietro, cioè nel dì 22 di febbraio[484]
(e non già nel dì 15 d'esso mese, come taluno ha scritto), concorsero
tutti ad una voce ad eleggere il suddetto cardinal Girolamo, il quale
fu il primo de' frati minori che giugnesse al pontificato, e prese il
nome di _Niccolò IV_ per gratitudine al suo promotore Niccolò III. Da
Roma passò egli a Rieti, e quivi sino all'anno venturo tenne la sua
residenza. Una delle sue prime occupazioni fu di citare con discrete
esortazioni e minaccie _Giacomo re_ di Sicilia[485], e di procurar
in tutte le forme la liberazione di _Carlo II_ re di Napoli, che era
prigione in Catalogna. Fece dipoi nella Pentecoste una promozion di
varii cardinali. Sì efficacemente si adoperò in quest'anno _Odoardo
re_ d'Inghilterra, che in Oleron di Bearn fu conchiusa la liberazione
di esso Carlo II re di Sicilia, ch'io mi farò lecito di chiamare
re di Napoli per minor confusione della storia. Era questo principe
stanco di vedersi ristretto in una fortezza, e però acconsentì alle
condizioni che furono stabilite da _Alfonso re_ d'Aragona, e dal re
d'Inghilterra mediatore. E lasciovvisi indurre anche Alfonso, perchè
i Franzesi faceano di grandi minaccie contra de' suoi Stati. Le
condizioni furono[486]: Che Carlo desse per ostaggi al re d'Aragona
tre suoi figliuoli, cioè _Luigi_ suo secondogenito, che fu poi santo
vescovo, _Roberto_ terzogenito, che fu poi re di Napoli, e _Giovanni_
ottavogenito, che portò poi il titolo di principe della Morea, e
sessanta nobili provenzali; che pagasse trenta mila marche d'argento;
che procurasse da _Carlo di Valois_ la rinunzia di sue pretensioni alla
corona aragonese; che lasciasse la Sicilia al _re Giacomo_ fratello
d'esso Alfonso, con altre ch'io tralascio. E, non potendo eseguir le
condizioni suddette nel termine d'un anno, dovesse Carlo ritornare in
prigione. Spedita a Rieti questa capitolazione, fu disapprovata; e però
convenne modificarla, lasciando andar il punto riguardante la Sicilia.
Fu dunque Carlo nel mese di novembre messo in libertà, ed allora egli
assunse il titolo di re di Sicilia, e venne alla corte di Parigi per
trattar dell'esecuzione di sue promesse.

S'erano rinforzati di molto gli Aretini col concorso di sì gran
copia di Ghibellini non solo della Toscana, ma anche della Romagna,
del ducato di Spoleti e della marca d'Ancona: il che dava molto da
pensare ai Guelfi di Toscana. Perciò i Fiorentini, siccome caporioni
della parte guelfa, determinarono di uscire in campagna contra di
Arezzo[487]; e messe insieme le lor forze, chiamate ancora le amistà
di Lucca, Pistoia, Prato, Volterra e d'altre terre, con un'armata di
due mila e secento cavalieri e di dodici mila pedoni fecero oste nel
distretto d'Arezzo, con prendere le castella di Leona, Castiglione
degli Ubertini, e quarant'altri luoghi. Posersi dipoi all'assedio di
Laterina; e colà giunsero ancora i Sanesi con quattrocento cavalli e
tre mila fanti. Si rendè Laterina; un gran guasto fu dato al paese, e
nella festa di san Giovanni Batista, arrivato l'esercito fiorentino
alle porte di Arezzo, quivi fece correre il pallio, come s'usa in
Firenze quel dì, per far onta agli Aretini; e poi se ne tornarono a
riposare a Firenze. Non vollero i Sanesi accompagnarsi con loro, ma
baldanzosamente s'avviarono a casa per la loro via; ma i caporali
aretini, sentendo ciò, misero in agguato trecento uomini d'armi e
due mila pedoni al valico della Pieve al Toppo. Colà giunti i Sanesi
sprovveduti e senza ordine, furono facilmente sconfitti, e vi restarono
tra morti e prigioni più di trecento de' migliori cittadini di Siena e
gentiluomini di Maremma[488], fra' quali è da notare Ranuccio di Pepo
Farnese, che era capitano di taglia della parte di Toscana. Questo
avvenimento non poco aumentò la baldanza degli Aretini, e sbigottì non
poco i Guelfi di Toscana.

Fecesi anche in Pisa gran novità. Avea il conte Ugolino de'
Gherardeschi col mezzo di varie doppiezze ed iniquità occupato il
dominio di quella città; s'era guadagnata l'amicizia de' Fiorentini
e Lucchesi con rendere loro alcune castella del comune, e andava poi
attraversando la pace co' Genovesi, desiderata da molti per riavere i
lor prigioni. Trovavasi allora Pisa divisa in molte fazioni; quella
dell'arcivescovo _Ruggieri_ degli Ubaldini era la più forte, ed
egli appunto nudriva un odio intenso contra del conte, fra le altre
cagioni, perchè gli avea bestialmente ucciso un nipote. Ordinò dunque
il prelato una congiura, che ebbe il suo effetto nel dì 11 del mese di
luglio[489]; perchè, alzatosi a rumore il popolo con assai dei nobili,
espugnò il palazzo, dove fece difesa, finchè potè, il conte Ugolino,
ma in fine venne in mano degl'infuriati nemici. Fu egli cacciato nel
fondo di una torre con due suoi piccioli figli e tre nipoti, figliuoli
del figliuolo, e quivi chiuso, con essersi poi gittate le chiavi in
Arno, per lasciarli morire ivi tutti di fame. Questa orrida scena si
vede mirabilmente descritta da Dante nel suo Inferno; e quantunque
alla malvagità del conte Ugolino stesse bene ogni gastigo, pure gran
biasimo di crudeltà incorsero dappertutto i Pisani per la morte di
quegl'innocenti fanciulli. Con ciò Pisa tornò a parte ghibellina, e
ne furono cacciati tutti i parenti ed aderenti del conte, e con loro i
Guelfi, capo de' quali essendo il giudice di Gallura Nino de' Visconti,
questi, unito coi Lucchesi, occupò il castello d'Asciano, tre miglia
vicino a Pisa. Abbiamo dagli Annali di Genova che in questo anno i
comuni di Genova, Milano, Pavia, Cremona, Piacenza e Brescia fecero
una lega contra di _Guglielmo marchese_ di Monferrato. La Cronica
d'Asti[490] ci assicura che gli Astigiani entrarono anche essi in
questa alleanza. Crescendo ogni dì più le animosità e gli odii fra i
cittadini di Modena e di Reggio[491] e i loro fuorusciti, i Reggiani,
assistiti da cento cavalieri di Modena, si portarono all'assedio di
Monte Calvoli; ma dopo due giorni nel dì 15 di giugno furono assaliti
con tal bravura dagli usciti di Reggio, ragunati prima a Mozzadella,
che della lor brigata moltissimi vi perirono, e molti più de' migliori
cittadini di Reggio vi rimasero prigioni: il resto si salvò col favor
delle gambe. Questa ed altre perdite fatte dal popolo di Reggio, e
il veder massimamente assistiti i loro usciti dai signori di Mantova
e di Verona, gli indusse a cercar la pace. Fatto dunque compromesso
nel comune di Parma, seguì nell'ottobre l'accordo, ma ne restarono
esclusi quei da Sesso e gli altri Ghibellini. Matteo da Correggio fu
allora creato podestà di Reggio[492]. Nel dì 28 dello stesso ottobre, i
signori di Savignano cogli altri sbanditi di Modena, e con cinquecento
cavalli, entrarono in Savignano, e si diedero a rifabbricarlo e
fortificarlo in fretta. Accorse ben presto colà il popolo di Modena;
ma, conosciuta l'impossibilità di scacciarli, dopo aver alzata una
specie di fortezza in vicinanza di quel luogo, se ne tornarono a casa.

E allora fu che i Modenesi, oramai scorgendo la pazzia, e gli immensi
danni e le continue inquietudini prodotte dalla discordia e fazioni,
presero il sano consiglio di ottener la quiete, con darsi ad _Obizzo
marchese_ d'Este e signor di Ferrara. Però nel dì 15 di dicembre[493]
spedirono il loro vescovo, cioè _Filippo dei Boschetti_, Lanfranco
de' Rangoni, Guido de' Guidoni con altri ambasciatori a Ferrara, dove
presentarono al marchese le chiavi della città, e la elezione di lui
fatta in signore perpetuo di Modena. Mandò egli il conte Anello suo
cognato con cento cinquanta cavalieri a prenderne il possesso, con
promessa di venir egli in persona fra pochi giorni. In questi tempi
Armanno de' Monaldeschi da Orvieto fu mandato da papa _Niccolò IV_ per
conte della Romagna[494], e nel dì 7 di maggio entrò nel governo di
quella provincia, e tenne un parlamento generale nella città di Forlì.
Fu cacciato nello stesso mese fuor di Rimini Malatesta da Verucchio,
che andò tosto a trovar esso conte. Ma da li a qualche tempo, avendo
Giovanni soprannominato Zotto, cioè Zoppo, figliuolo del medesimo
Malatesta, occupato il Poggio di Monte Sant'Arcangelo del distretto
di Rimini, corsero ad assediarlo i Riminesi: laonde il conte Armanno
fece proclamare un general esercito di tutta la Romagna, e andò a quel
castello, per quanto pare, in aiuto del Malatesta. Anche Malatestino,
altro figliuolo del suddetto Malatesta, s'impadronì del castello di
Monte Scutolo, che fu poi assediato e ricuperato dai Riminesi[495], non
ostante che il conte Armanno minacciasse di soccorrerlo, con restarvi
prigione esso Malatestino e tutti i suoi.

NOTE:

[483] Ptolom. Lucens., Hist. Eccl., tom. 11 Rer. Ital. Bern. Guid.
Giovanni Villani.

[484] Papebrochius Propyl. ad Act. Sanct. Memorial. Potest. Regiens.,
tom. 8 Rer. Ital.

[485] Raynald., Annal. Eccl.

[486] Rymer, Acta publ. Angl.

[487] Giovanni Villani, lib. 7, cap. 119.

[488] Chron. Senens., tom. 15 Rer. Ital.

[489] Caffari, Annal. Genuens., lib. 10.

[490] Chron. Astense, tom. 11 Rer. Ital.

[491] Memoriale Potest. Regiens.

[492] Chron. Parmense, tom. 9 Rer. Italic.

[493] Chron. Estense, tom. 15 Rer. Ital.

[494] Chron. Foroliviens., tom. 22 Rer. Ital.




    Anno di CRISTO MCCLXXXIX. Indiz. II.

    NICCOLÒ IV papa 2.
    RIDOLFO re de' Romani 17.


Fu accolto con dimostrazioni grandi d'onore e d'amore _Carlo II_ re
di Napoli, appellato _Zoppo_, oppure _Sciancato_ (perchè difettoso in
un'anca o gamba), già liberato dalle carceri di Catalogna, da _Filippo
il Bello_, re di Francia, e dagli altri principi della casa reale. Ma
quando si venne a far premura perchè _Carlo di Valois_, fratello d'esso
Filippo, rinunziasse al privilegio dell'Aragona, a lui conceduto dal
papa, non si trovò mai conclusione alcuna. Carlo di Valois, che non
possedeva Stati, mirava quel boccone, benchè difficile a prendersi,
con troppa avidità. Però il re Carlo, perduta la speranza di ottener lo
intento, sen venne in Italia. Nel dì 2 di maggio arrivò a Firenze[496].
Onor grande e grandi regali gli furono fatti dai Fiorentini. Passò
dipoi a Rieti, dove era la corte pontificia, e dal pontefice _Niccolò
IV_ e da' suoi cardinali onorevolmente ricevuto; poi nella festa della
Pentecoste, cioè nel dì 29 di maggio, e non già in Roma, come scrive
Giovanni Villani, ma nella stessa città di Rieti, come ha l'autore
della Cronica di Reggio[497], che vi era presente, fu solennemente
coronato colla _regina Maria_ sua moglie dal papa in re della Sicilia,
Puglia e Gerusalemme, ed investito di quanto avea posseduto il re Carlo
I suo padre, per cui anch'egli fece l'omaggio e il dovuto giuramento
alla Chiesa romana[498]. In suo favore ancora cassò il pontefice tutti
i patti e le convenzioni da lui fatte con _Alfonso re_ di Aragona,
per uscire di carcere: con cattivo esempio ai posteri di non fidarsi
più di simili atti; al che poi non badò _Carlo V_ imperadore nella
liberazione di _Francesco I_ re di Francia. Dopo di che, ben regalato
dal papa esso Carlo II si trasferì a Napoli, dove fu con indicibil
festa accolto, perchè principe di buon cuore, clemente e liberale,
e non erede del genio rigido e superbo del padre. Da lì innanzi egli
attese a riformar gli abusi, e a ben regolare il nuovo suo governo, e
insieme a difendersi da _Giacomo re_ di Sicilia, il quale, veggendosi
escluso dalla capitolazione fatta dal re _Alfonso_ suo fratello,
cominciò a far guerra al re Carlo. Venuto dunque a Reggio in Calabria,
nel dì 15 di maggio, colla sua armata navale, comandata da _Ruggieri
di Loria_, prese varie terre di quella provincia; ma, accorso il conte
d'Artois colle sue genti, mise freno alle conquiste de' Siciliani ed
Aragonesi, minutamente descritte da Bartolommeo da Neocastro[499].
Scrive Giovanni Villani[500] che esso conte assediò Catanzaro, e
sconfisse il soccorso inviato da Ruggieri di Loria, con far prigioni
ducento cavalieri Catalani. Imbarcatosi di nuovo il re Giacomo, visitò
la Scalea, il castello dell'Abbate, e le isole di Capri, Procida ed
Ischia, che ubbidivano alla sua corona; e perciocchè da alcuni della
città di Gaeta gli era stata data speranza che, s'egli fosse venuto,
gli avrebbono aperte le porte, fece vela colà, e andò ad accamparsi
sotto la città[501]. Ma, o s'erano cangiati gli animi de' Gaetani,
oppure mancò lor la maniera di compiere quanto aveano promesso.
Ostinossi allora il re Giacomo a voler colla forza ciò che non potea
conseguir per amore; e vigorosamente assediò e cominciò a tormentar la
città, dove trovò una gagliarda difesa fatta dal conte d'Avellino e da
que' cittadini. Peggio gli avvenne fra pochi giorni; perciocchè il re
Carlo e il conte d'Artois con immenso esercito raccolto dalla Puglia e
dagli Stati della Chiesa, e coi Saraceni di Nocera, venne ad assediare
lo stesso assediator di Gaeta. Erano crocesignati tutti i combattenti
cristiani di quell'esercito, e guadagnavano di grandi indulgenze;
giacchè, siccome abbiam più volte accennato, secondo la condizion
delle cose umane, molte delle quali nate con lodevoli principii, vanno
col tempo degenerando, un pezzo era che le crociate, istituite contro
i nemici del nome cristiano, facilmente si bandivano contra degli
stessi cristiani e cattolici, e per interessi temporali; e a questo
bel mestiere concorrevano fin le donne, per acquistarsi del merito in
paradiso. Stettero un pezzo le due armate a vista, senza che potessero
i Siciliani espugnar quella città, ed il re Carlo forzare a battaglia
i Siciliani per cagion della situazione e de' buoni trincieramenti,
e tanto più perchè non avea flotta in mare. A lungo andar nondimeno
pareva che sarebbe restato al di sotto il re Giacomo, se il re
d'Inghilterra e il re di Aragona, intesa questa pericolosa briga,
non avessero spedito in tutta fretta i lor messi al papa, pregandolo
d'interporsi unitamente con loro per un accordo. Inviò il pontefice con
essi un cardinale legato, e tutti poi così felicemente maneggiarono
l'affare, che si conchiuse fra i due re litiganti una tregua di due
anni, esclusa nondimeno la Calabria. Fu il primo a ritirarsi il re
Carlo; da lì a due giorni s'imbarcò parimente il re Giacomo, e nel dì
30 d'agosto arrivò a Messina. Tanto dispiacque al conte d'Artois e agli
altri baroni franzesi la tregua suddetta, che, dopo aver biasimato
forte il re Carlo, se ne tornarono sdegnati in Francia. Il Rinaldi
negli Annali Ecclesiastici mette questo fatto sotto l'anno seguente ma,
a mio credere, non battono bene i suoi conti.

Fecero i Fiorentini nel presente anno risonar la fama della lor
bravura e fortuna per un gran fatto d'armi fra loro e gli Aretini ed
altri Ghibellini. Erano essi Fiorentini[502] usciti in campagna con
un potente esercito, accresciuto dalle taglie dell'altre città guelfe
di Toscana, per dare il guasto al territorio d'Arezzo[503]. Vennero a
Bibiena, per fermar questo torrente, gli Aretini con ottocento cavalli
e otto mila pedoni; e tuttochè la armata nemica fosse più del doppio
superiore alla loro, pure dispregiandola, perchè dal loro canto aveano
migliori capitani di guerra, vollero venire ad una giornata campale nel
dì 11 di giugno, festa di san Barnaba. Se n'ebbero a pentire, perchè
andarono sconfitti, lasciando estinte sul campo circa mille settecento
persone, e prigioni più di mille de' lor combattenti. Fra i morti si
contò il vescovo d'Arezzo _Guglielmo_ degli Ubertini, fatto venire alla
battaglia dagli Aretini stessi, per sospetto di un trattato ch'egli
segretamente menava co' Fiorentini in danno del comune d'Arezzo.
Morivvi ancora _Buonconte_ figliuolo del _conte Guido_ da Montefeltro
con altri riguardevoli personaggi. Presero poscia i Fiorentini Bibiena
ed altre terre; e, posto l'assedio ad Arezzo, vi manganarono dentro
asini colla mitra in capo, per rimproverar loro la morte del loro
vescovo. Ma infine, avendo gli Aretini messo il fuoco alle torri di
legname ed altre macchine da guerra dei Fiorentini, presero questi
la risoluzione di tornarsene a casa nel dì 23 di luglio, dopo aver
disfatto quasi tutto il distretto d'Arezzo. Ancorchè i Pavesi fossero
in lega coi Milanesi ed altre città contra di _Bonifazio marchese_ di
Monferrato[504], pure seppe far tanto l'accorto marchese, che tirò
segretamente nel suo partito molti di que' nobili. Fatto dipoi un
esercito generale contra di Pavia, prese una terra grossa chiamata
Rosaiano. Allora uscì contra di lui tutta la milizia di Pavia; ma o
fosse perchè trovassero assai pericoloso il venire a battaglia, oppure
che prendessero i congiurati il tempo propizio; un certo Capellino
Zembaldo, alzata sopra una lancia una bandiera, ch'egli avea preparata,
cominciò a gridare: _Qua venga chi vuol pace_. L'unione fu grande; il
marchese entrò con essi in Pavia, e nel dì seguente fu creato capitano
della città per dieci anni avvenire. Tutto ciò s'ha da Guglielmo
Ventura nella Cronica d'Asti, il quale aggiugne che, essendosi fatto
tutto questo maneggio senza saputa, anzi ad onta di Manfredino da
Beccheria, uno de' più potenti di quella città, indispettito egli,
per confondere gli emuli suoi, volle in un altro consiglio che il
marchese fosse capitano e signore assoluto, sua vita natural durante.
Ma finì presto l'allegrezza di queste nozze. Poco stettero i Pavesi a
pentirsi dello strafalcione da loro commesso, non sapendo accomodare
la lor testa sotto un padrone sì fatto; e però chiamarono segretamente
i Milanesi, i quali entrarono nella stessa Pavia per lo spazio di due
balestrate; ma, accorse le milizie del marchese co' suoi aderenti, li
fecero retrocedere, e tornarsene con le pive nel sacco a casa. Manfredi
da Beccheria, perchè a cagion di questo fatto insorsero dei sospetti
contra di lui, uscì della città con alquanti suoi fidati, e si ridusse
e Castello Acuto, che era suo, e quivi si fortificò. Fu egli per
questo sbandito, ed atterrato il suo palagio. Venne anche il marchese
ad assediarlo in quel castello, e vi fabbricò in vicinanza un bastia.
Ma i Milanesi, Cremonesi, Piacentini e Bresciani, in un parlamento
tenuto in Cremona, impresero la difesa del Beccheria, siccome popoli,
ai quali dava troppo da pensare e da temere il soverchio ingrandimento
del marchese, signore allora anche di Vercelli, Alessandria e Tortona.
Infatti i Piacentini con tutte le lor forze iti a Monte Acuto, misero
in rotta i Pavesi, e liberarono quel luogo. Racconta il Corio[505]
molte altre particolarità spettanti a questa mutazion di Pavia, ed ai
movimenti de' Milanesi contra del suddetto marchese.

Nuove scene di discordia nell'anno presente si videro in Reggio[506].
Nel dì 7 di agosto il popolo si levò a rumore contra de' nobili e
potenti, e, presine assaissimi, li mise nelle carceri. Corsero colà
i Parmigiani colla lor cavalleria, e, fattasi dare la signoria della
città, condussero a Parma tutti que' prigioni. Poscia, chiamati alla
lor città i podestà e gli ambasciatori di Bologna e Cremona, nel dì
primo di ottobre conchiusero pace fra i nobili ed il popolo di Reggio,
e in confermazione d'essa rilasciarono il dì seguente i carcerati.
Ma questa fu una pace canina[507]. Nel dì 17 di novembre vennero di
nuovo all'armi i Reggiani, e le due fazioni di Sopra e di Sotto fecero
lungo combattimento fra loro, finchè verso la mezza notte, prevalendo
la Soprana, spinse fuori della città la Sottana, la quale si ridusse
a Castellarano e Rubiera. Seguirono nella prima, e più nella seconda
molti ammazzamenti e incendii, e dirupamenti di case, e furono involti
in questa disavventura anche i palazzi del pubblico e del vescovo.
Qual riparo si trovasse a così bestiali e perniciose divisioni lo
vedremo all'anno seguente. Mentre _Obizzo marchese_ d'Este e signor
di Ferrara[508] si andava disponendo per venire alla nuovamente
acquistata città di Modena, un giorno, nel levarsi da tavola, se gli
avventò Lamberto figliuolo di Niccolò dei Bacilieri, nobile bolognese,
per ucciderlo, e il ferì nel volto. Corsero i cortigiani presenti, e
gl'impedirono il far di peggio; corse _Azzo_ figliuolo del marchese,
che teneva corte a parte, pranzando in una sala vicina, ed erano per
uccidere l'assassino, se il marchese non avesse gridato di no, per
intendere prima i motori e complici del misfatto. Posto costui nei
tormenti, si trovò che era un forsennato, e strascinato dipoi per
la città, lasciò la vita sulle forche. Ciò non ostante, nel mese di
gennaio venne il marchese Obizzo a Modena, accolto con festa immensa
dal popolo, che solennemente il dichiarò e confermò suo signore
perpetuo insieme co' suoi discendenti. Ed egli poi con amore paterno
ridusse in città tutti i fuorusciti: con che, cessate tutte le gare e
gli odii civili, cominciò una volta questo popolo a godere la sospirata
tranquillità e pace. Essendo già rimasto vedovo il suddetto marchese
Obizzo per la morte di _Jacopina dal Fiesco_ nell'anno 1287, prese egli
per moglie nel presente _Costanza_, figliuola di _Alberto dalla Scala_
signore di Verona, che nel mese di luglio fu condotta a Ferrara, e si
celebrarono le nozze con gran festa e solennità. Seguitando la guerra
fra la repubblica veneta[509] e _Raimondo dalla Torre_ patriarca di
Aquileia, andarono i Veneziani all'assedio di Trieste. Ma, all'avviso
ch'esso patriarca e il conte di Gorizia venivano con sei mila cavalli
e trenta mila fanti per soccorrere la città, i Veneziani, senza voler
aspettar questa visita, a gara si misero in fuga, lasciando indietro
padiglioni, macchine ed equipaggio; e molti ancora vi restarono per la
pressa morti. Usciti poscia i Triestini colle lor navi, vennero fino
a Caproli e a Malamocco, e v'incendiarono que' luoghi. Per la morte di
_Giovanni Dandolo_ doge di Venezia, accaduta nell'anno presente, fu nei
dì 25 di novembre eletto per suo successore in quella dignità Pietro
Gradenigo, che era in questi tempi podestà di Capo di Istria, e fu
mandato a prendere con cinque galee e un vascello ben armato.

NOTE:

[495] Chron. Caesen., tom. 14 Rer. Ital.

[496] Giovanni Villani, lib. 7, cap. 29.

[497] Memorial. Potestat. Regiens., tom. 8 Rer. Italic.

[498] Raynaldus, in Annal. Eccles.

[499] Bartholom. de Neocastro, cap. 112, tom. 13 Rer. Ital.

[500] Giovanni Villani, lib. 7, cap. 133.

[501] Nicol. Specialis, lib. 2, cap. 13, tom. 10 Rer. Ital.

[502] Giovanni Villani, lib. 7, cap. 130. Ptolom. Lucens., Annales
brev., tom. 11 Rer. Ital.

[503] Dino Compagni, Chron., tom. 9 Rer. Ital.

[504] Chron. Astense, tom. 11 Rer. Italic. Gualvaneus Flamma, Manipol.
Flor., cap. 328. Chron. Parmense, tom. 9 Rer. Ital.

[505] Corio, Istor. di Milano.

[506] Chron. Parmense, tom. 9 Rerum Ital.

[507] Memor. Potest. Regiens., tom. 8 Rer. Ital.

[508] Chron. Estense, tom. 15 Rer. Ital.

[509] Continuator Dandoli, tom. 12 Rer. Italic. Annales Estenses, tom.
15 Rer. Ital.




    Anno di CRISTO MCCXC. Indizione III.

    NICCOLÒ IV papa 3.
    RIDOLFO re de' Romani 18.


Stendeva ogni dì più l'ali _Guglielmo_ potentissimo marchese del
Monferrato. Già oltre agli antichi suoi Stati, a' quali aveva aggiunto
Casale di Sant'Evasio[510], oggidì città, egli signoreggiava nelle
città di Pavia, Novara, Vercelli, Tortona, Alessandria, Alba ed
Ivrea. Era dietro a cose più grandi, ma non gli mancavano dei potenti
nemici[511]. Con un copioso esercito uscito di Pavia, ostilmente
passò nel mese d'agosto nel Milanese, per vendicarsi di quel popolo
che dianzi avea fatta un'incursione nel Novarese, e presi alcuni
luoghi[512]. Seco erano Mosca ed Arrigo dalla Torre cogli usciti di
Milano, appellati Malisardi. Arrivò sino a Morimondo; ma mossisi i
Milanesi coi Comaschi, Cremonesi, Bresciani e Cremaschi, egli se ne
tornò indietro[513]. Fece inoltre un'irruzione nel Piacentino; ma il
popolo di Piacenza gli rendè ben la pariglia. Ebbe lo stesso marchese
guerra ancora cogli Astigiani, i quali ben si provvidero per non essere
ingoiati, facendo lega coi suddetti Milanesi, Piacentini, Genovesi,
Cremonesi e Bresciani, i quali comuni inviarono ad Asti quattrocento
uomini d'armi a due cavalli l'uno. Condussero anche al loro soldo
_Amedeo conte_ di Savoia, che con cinquecento lancie venne in loro
servigio. La Cronica di Parma asserisce ch'esso conte vi condusse mille
ducento cavalieri, e gran copia di balestrieri e fanti. Rinforzato da
questi aiuti quel popolo fece delle ostilità nel Monferrato, e collo
sborso di dieci mila fiorini d'oro ebbe a tradimento Vignale, da dove
fra l'altre robe fu asportato il vasto padiglione del marchese, a
condurre il quale appena bastarono dieci paia di buoi. Ordirono inoltre
gli Astigiani una segreta trama cogli Alessandrini, promettendo loro
trentacinque mila fiorini d'oro, se faceano un bel colpo. Il marchese,
che non dormiva, avuto qualche sentore di questi maneggi, volò ad
Alessandria con assai gente, per opprimere i congiurati; ma questo
servi ad affrettar la risoluzione de' cittadini[514]; e però, levati
a rumore nel dì 8 di settembre, presero il marchese con tutti i suoi
provvisionati. Lui chiusero in gabbia di ferro sotto buone guardie, e
lasciarono andar con Dio il resto di sua gente, ma spogliata. In quella
barbarica carcere stette languendo dipoi il marchese sino al dì 6 di
febbraio dell'anno 1292, in cui colla morte diede fine ai presenti
guai. E in questa tragica maniera andò a terminar sua vita _Guglielmo
marchese_ di Monferrato, il cui nome e le cui imprese risonarono un
pezzo entro e fuori d'Italia. Grandi furono le di lui virtù, maggiori
nondimeno i suoi vizii, per li quali era odiatissimo: felice se seppe
profittar del tempo che Dio gli lasciò per far di cuore penitenza de'
falli suoi! Successore ed erede restò _Giovanni marchese_ suo figliuolo
in età assai giovanile, che andò a trovare _Carlo II_ re di Napoli,
che era ito in Provenza. Dopo la caduta di questo principe fecero a
gara i popoli per mettersi in libertà e per iscaldarsi tutti, giacchè
al bosco era attaccato il fuoco. Gli Astigiani s'impadronirono di
varie terre; altrettanto fece il popolo d'Alba e quello d'Alessandria.
Pavia scosse il giogo anch'ella, ed essendovi rientrato _Manfredi_,
ossia _Manfredino da Beccheria_, gli fu data la signoria della città
per dieci anni: il che fu cagione che i Torriani con altri assai del
partito a lui contrario uscirono di Pavia. Profittò di così bella
congiuntura anche _Matteo Visconte_ capitano de' Milanesi, che in varie
storie viene chiamato _Maffeo_, perchè ottenne di essere dichiarato suo
capitano dalla città di Vercelli per cinque anni. Quasi lo stesso era
allora l'essere capitano che signore.

Nè queste sole mutazioni accaddero in Lombardia. Trovavasi afflitta
per le tante guerre civili anche la città di Reggio[515], e mirando
la quiete, di cui già godea Modena sotto il pacifico e dolce governo
di _Obizzo marchese_ d'Este e signor di Ferrara, tanto i cittadini
dominanti, quanto i fuorusciti, si accordarono ad eleggere esso
marchese per tre anni loro signore nel dì 15 di gennaio del presente
anno. Il perchè egli tosto, accompagnato da molta cavalleria e
fanteria, si portò colà, e vi fu con grande amore accolto. Licenziò
egli tutti i soldati forestieri, ridusse in città i Roberti,
soprannominati da Tripoli, e quei da Sesso e da Fogliano con tutti
gli altri usciti; e diede insieme buon ordine, perchè rifiorisse fra
loro la pace. Per questi benefizii fu poco appresso proclamato signore
perpetuo di quella città. Nè mancarono novità in Piacenza[516]. Più
d'una volta fece oste quel popolo addosso ai Pavesi, saccheggiando e
bruciando; e specialmente nel mese di maggio con tutta la lor milizia
e con tutta quella di Cremona, e con rinforzo di Milanesi e Breciani,
uscirono essi Piacentini in campagna contra de' medesimi Pavesi. Ma,
dopo aver prese e bruciate le terre di Casegio e Broni, nacque nel
loro campo discordia, nè volendo passar oltre i Cremonesi, se ne tornò
indietro quell'armata con poco onore. Per questo fu molto rumore in
Piacenza, ed, incolpati alcuni, ebbero il bando dalla città. Seppe
in tale occasione _Alberto Scotto_ farsi dichiarar capitano e signore
perpetuo di quella città. Ed ecco come in poco tempo tante repubbliche
di Lombardia cominciarono a passare ad una specie di monarchia: colpa
delle matte fazioni de' Guelfi e Ghibellini; colpa delle frequenti
animosità fra la nobiltà ed il popolo, oppure della divisione e
discordia de' cittadini per altri motivi di ambizione, di vendetta o
di liti civili. Il vero è nondimeno che, dato il governo ad un solo,
d'ordinario cessavano le gare dei privati. Ho quasi tralasciato di
dire che anche i Pisani, veggendosi a mal partito, perchè circondati
all'intorno da potenti nemici, Genovesi, Fiorentini, Lucchesi, ed altri
di parte guelfa, fin dall'anno 1288 cercarono di avere un valente
capitano di guerra che li sostenesse ne' lor bisogni. Fecero dunque
venire a Pisa _Guido conte_ di Montefeltro, che era stato mandato
dal papa ai confini, e soggiornava in Asti[517]. Il ricevettero con
grande onore, e a lui diedero la signoria della loro città per tre
anni. Abbiamo da Giovanni Villani[518] e dal Rinaldi[519] che il
pontefice, stando in Orvieto, nel dì 18 di novembre dell'anno presente,
sottopose all'interdetto la città di Pisa per questo, e scomunicò
esso conte Guido, se entro lo spazio di un mese non abbandonava
il governo di quella città: pena che parrà strana ai tempi nostri,
giacchè si trattava di città libera e non suggetta nel temporale ai
romani pontefici. Cominciò il conte Guido a ricuperar le terre tolte
ai Pisani; ma non potè impedire[520] che i Genovesi non prendessero
l'isola dell'Elba in quest'anno, e che poscia nel mese di settembre
uniti coi Fiorentini e Lucchesi non facessero oste a Porto Pisano, e lo
prendessero. Furono allora disfatte le torri (che o non furono dianzi
guaste, o erano state rifatte), il fanale, e tutte le case di quel
luogo; e colla stessa rabbia fu guasto il poco distante Livorno. Dopo
di che trionfanti se ne tornarono que' popoli alle lor case; ma dappoi
il conte Guido ripigliò ai Fiorentini le castella di Monto Foscolo e di
Montecchio.

Sì smisuratamente era portato papa _Niccolò IV_ all'amore e
all'ingrandimento della nobil casa romana dalla Colonna, che, per
attestato di fra Francesco Pipino[521], dipendeva tutto dal consiglio
dei Colonnesi, e non si saziava di votar sopra loro le grazie sue: di
modo che in un libro di questi tempi, intitolalo _Initium malorum_,
egli fu dipinto chiuso in una colonna, fuori di cui appariva solamente
il suo capo mitrato, con due colonne davanti a lui. Probabilmente son
qui disegnati i due cardinali allora viventi di casa Colonna, cioè
_Jacopo_ creato da Niccolò III, e _Pietro_ promosso al cardinalato
dallo stesso Niccolò IV. Abbiamo dalla Cronica di Forlì[522] che
anche _Giovanni_ dalla Colonna fu creato marchese d'Ancona; e questi
nell'anno precedente venne a Rimini per metter pace fra quella città e
Malatesta da Verucchio. Fece ben liberar dalle carceri molti prigioni,
ma non potè conchiudere quell'accordo. Oltre a ciò, il papa, non mai
sazio di beneficar quell'illustre famiglia, creò ancora conte della
Romagna _Stefano_ dalla Colonna, signore di Ginazzano, con levar
quel governo al Monaldeschi. Venne questo nuovo conte in Romagna, e
perchè Corrado figliuolo di Dadeo, ossia Taddeo, conte di Montefeltro,
aveva occupata la città d'Urbino, nè la volea rendere, coll'esercito
colà condotto le diede un generale assalto, e l'obbligò alla resa.
Fu poi onorevolmente ricevuto nelle città di Cesena, Rimini, Imola e
Forlì, dove tenne un gran parlamento, e stabilì pace fra i Riminesi
e Malatesta, mandando quest'ultimo a' confini nel suo castello di
Roncofreddo. Ma nella stessa città di Rimini essendo insorta rissa
fra quei di sua famiglia e i popolari, si fece un fiero conflitto
colla morte di molti, e fu in pericolo lo stesso conte: perlochè egli
dipoi privò di ogni onore quella città. Portossi ancora nel novembre a
Ravenna, con pretendere tutte le fortezze di quella riguardevol città.
_Ostasio_ e _Ramberto_ figliuoli di _Guido_ da Polenta, che erano come
signori di Ravenna, se gli opposero; e, temendo poi che Stefano se ne
risentisse contra di loro, passarono ad un'ardita risoluzione. Cioè,
fatta venire molta cavalleria e fanteria de' loro amici romagnuoli in
Ravenna[523], una notte mossero a rumore il popolo, e fecero prigione
il suddetto conte Stefano con un suo figliuolo ed un suo nipote, che
era maresciallo, e con tutti i suoi stipendiati, dopo aver tolto loro
arme e cavalli. Gran rumore fece questa novità per quelle contrade,
e diede moto a molte sollevazioni. In Imola le due fazioni degli
Alidosi e Nordili vennero alle mani, e non pochi vi restarono morti;
ma sopravvenuti i Bolognesi in soccorso dei Nordili, misero in fuga
gli Alidosi, e poi spianarono tutti gli steccati, le fosse, ed ogni
altra fortezza di quella città. Anche i _Manfredi_ s'impadroniron di
Faenza; ma non andò molto che ne furono scacciati da _Maghinardo da
Susinana_, e da _Ramberto da Polenta_, i quali presero il dominio della
città medesima. Nè già stette in ozio _Malatesta da Verucchio_, perchè
anch'egli, scacciato da Rimini il podestà messovi dal conte, si fece
proclamar signore da quel popolo. E nel dì 20 di dicembre i suddetti
_Maghinardo e Lamberto_, signori di Faenza, _Guido da Polenta_ coi
Ravegnani, e _Malatesta_ con quei di Rimini, di Cervia, Forlimpopoli
e Bertinoro, andarono a Forlì, e ne occuparono il dominio. Ecco se
fieramente si sconvolse la Romagna in questi tempi. Da Girolamo
Rossi[524] e dalla Cronica Forlivese[525] minutamente si veggono
descritte colali rivoluzioni, le quali io per amor della brevità ho
solamente accennate.

Andavano intanto alla peggio gli affari della cristianità in
Soria[526]. Nel precedente anno presa fu dagl'infedeli l'importante
città di Tripoli con altre terre. La stessa disavventura veniva
minacciata alla ricca e mercantile città di Accon, ossia d'Acri.
Perciò non ommise il pontefice _Niccolò_ premura e diligenza veruna
per soccorrere que' cristiani, con far predicare la crociata non
solamente per tutta l'Italia, ma anche per tutti i regni cristiani, e
intimar decime, e somministrar egli quanto oro potè per quella sacra
spedizione. Per attestato della Cronica Parmigiana, circa secento
persone nella città di Parma presero la croce, e si mossero per passare
in Levante. Così a proporzione fecero altre città. Armaronsi in Venezia
venti galee pel trasporto di questa gente. Non si sa che i Genovesi
si movessero punto per questa crociata, essendo essi unicamente
intenti a pelare i Pisani. Di molto avrebbe potuto far _Giacomo re_ di
Sicilia, siccome principe provveduto di molti legni e di un valente
ammiraglio[527]; ed egli ancora, con ispedire alla corte pontificia
Giovanni da Procida, fece l'esibizion di tutte le sue forze al papa,
purchè potesse aver pace, ed essere rimesso in grazia della Chiesa
romana. Ma restò senza frutto cotesta ambasceria, e gl'interessi
particolari de' Franzesi e di _Carlo II re_ di Napoli guastarono ogni
buon concerto per sostenere il pubblico della cristianità. Passando
per Messina Giovanni di Grilliè Franzese, che era stato inviato dai
cristiani di Soria al sommo pontefice per ottener soccorso, il re
Giacomo gli diede sette galee ben armate di Siciliani, acciocchè per
quattro mesi militassero in favor de' cristiani in Levante. Mancò di
vita nel luglio di quest'anno[528] senza successione maschile Ladislao
re d'Ungheria. Oltre al _re Ridolfo_, che pretendea quel regno con
titolo di feudo dell'impero, e giunse anche ad investirne _Alberto
duca d'Austria_ suo figliuolo, vi aspirava ancora _Carlo Martello_
primogenito di _Carlo II re_ di Napoli, siccome figliuolo di _Maria_
sorella dello stesso re Ladislao[529]. Ed infatti il re Carlo suo padre
nel dì della Natività della Vergine il fece solennemente coronare da
un legato del papa re d'Ungheria in Napoli. Ma _Andrea III_ figliuolo
di Stefano, nato da _Andrea II re_ d'Ungheria e da _Beatrice_ Estense,
che, dopo avere sposata Tommasina dei Morosini, soggiornava in Venezia,
udita la morte di Ladislao, chiamato anche dai nazionali, volò in
Ungheria, entrò in possesso di quel regno, e poscia acconciò i fatti
suoi con Alberto duca d'Austria, col prendere in moglie una di lui
figliuola. Fu in quest'anno guerra fra i Bresciani e Bergamaschi[530],
e riuscì ai primi di prendere ai secondi la torre di Mura, e di dar
loro qualche percossa; ma, frappostisi dei pacieri, ritornò la quiete
fra loro. Se noi avessimo la storia romana di questi tempi, meglio
s'intenderebbe una rilevante particolarità a noi conservata dall'autore
della Cronica di Parma, degno di fede, perchè contemporaneo. Scrive
egli che i Romani crearono loro signore _Jacopo dalla Colonna_, e il
condussero per Roma sopra un cocchio a guisa degli antichi imperadori,
con dargli anche il titolo di Cesare. Fecero oste di poi sopra Viterbo
e contro altre terre, ma senza vedere effettuati i loro disegni. Come
ciò fosse, e come il papa, sì forte portato a favorire i Colonnesi,
sofferisse un tale attentato, lo tace la storia.

NOTE:

[510] Chron. Astense, tom. 11 Rer. Ital.

[511] Gualv. Flamma, in Manip. Flor., cap. 329.

[512] Corio, Istoria di Milano.

[513] Chron. Parmense, tom. 9 Rer. Ital.

[514] Annales Mediolan., tom. 16 Rer. Ital.

[515] Memorial. Potest. Regiens., tom. 8 Rer. Ital. Chron. Parmense,
tom. 9 Rer. Ital. Chron. Estense, tom. 15 Rer. Ital. Annales Veteres
Mutinens., tom. 11 Rer. Italic.

[516] Chron. Placent., tom. 16 Rer. Ital.

[517] Ptolomaeus Lucens. Annal. brev., tom. 11 Rer. Ital. Hist. Pisana,
tom. 24 Rer. Ital.

[518] Giovanni Villani, lib. 7, cap. 127.

[519] Raynaldus, in Annal. Eccl.

[520] Caffari, Annal. Genuens., lib. 10, tom. 6 Rer. Ital.

[521] Franciscus Pipinus, Chron., tom. 9 Rer. Italic.

[522] Chron. Forolivien., tom. 22 Rer. Ital.

[523] Matth. de Griffonibus, tom. 18 Rer. Italic. Chron. Parmense, tom.
9 Rer. Ital.

[524] Rubeus, Hist. Ravenn., lib. 6.

[525] Chron. Forolivien., tom. 22 Rer. Ital.

[526] Raynaldus, in Annal. Eccles.

[527] Bartholomaeus da Neocastro, tom. 13 Rer. Ital.

[528] Bonfin., Rer. Hung., Dec. 2, lib. 9.

[529] Giovanni Villani, lib. 7, cap. 134.

[530] Chronic. Parmense, tom. 9 Rer. Ital. Malvecius, Chron. Brixian.,
tom. 14 Rer. Italic.




    Anno di CRISTO MCCXCI. Indizione IV.

    NICCOLÒ IV papa 4.
    RIDOLFO re de' Romani 19.


Lagrimevole fu quest'anno per la perdita della riguardevol città
d'Accon, ossia d'Acri, fatta dai cristiani in Soria. Era questa città,
dopo le disgrazie di Gerusalemme, divenuta un celebre emporio de'
fedeli in quelle parti; ma nel suo governo non si mirava che confusione
e discordia, perchè ogni nazione ed ognuno degli ordini de' cavalieri
vi mantenevano una specie di comando, potendo condannare a morte i
loro sudditi. Il lusso e la lussuria vi aveano posto un gran piede, e
l'ultimo pensiero era quello della religione. Una man di pellegrini,
arrivati di fresco colà, senza voler osservare la tregua stabilita col
sultano d'Egitto[531], cominciò per divozione a spogliare i mercatanti
saraceni, e fece anche delle scorrerie nel paese nemico. Allora il
sultano inviò suoi ambasciatori, chiedendo la riparazion dei danni, e
che se gli mandassero i malfattori. Con delle magre scuse fu risposto.
Laonde egli nel dì 5 d'aprile con un'armata, per quanto si disse, di
sessanta mila cavalli e di cento sessanta mila pedoni pose l'assedio a
quella città, e nel dì 18 di maggio, dato un terribil generale assalto,
i suoi v'entrarono vittoriosi[532]. Senza perdonar a sesso od età,
si fece un orrido macello di que' cristiani che non poterono salvarsi
colla fuga; e fra questi vi perì in una scialuppa, fuggendo, _Niccolò
patriarca_ di Gerusalemme. Si fa ascendere a sessanta mila persone il
numero de' morti e prigioni; ed immense furono le ricchezze trovate
dai Saraceni in una città di tanto commercio. A così infausta nuova
non credettero più d'essere sicuri i cristiani abitanti in Tiro, ed,
abbandonata quella città, si ritirarono in Cipri. Baruto fu preso a
tradimento. Così non restò più un palmo di terreno ai Latini in quelle
parti, dopo tanto sangue sparso, e dopo tanti tesori consumati nello
spazio di quasi cento anni per fare e mantener le conquiste di Terra
santa. Trafitti dal dolore rimasero per tal disavventura gli animi dei
cristiani europei, e specialmente se ne dolse il romano pontefice[533],
il quale tornò con più vigorose lettere e patetiche esortazioni e
promesse d'indulgenze a scuotere tutti i principi sì ecclesiastici che
secolari, per muovergli a nuove crociate. Ma l'Europa cristiana aveva
ormai dai passati successi e da molti inconvenienti, che non occorre
riferire, assai conosciuto quello che si potea sperare per l'avvenire,
e massimamente qual fosse la difficoltà di cominciar da capo, dopo aver
perduto tutto. Perciò di belle parole vennero in risposta, ma niuno
più si accinse daddovero a nuove spedizioni; e andò poscia in fascio
ogni progetto e disegno per la morte del medesimo pontefice, e per la
lunga susseguente vacanza della santa Sede: del che parlaremo all'anno
seguente. Fu in quest'anno[534] nel dì 15 di luglio chiamato da Dio
a miglior vita _Ridolfo re_ de' Romani, principe glorioso per le sue
molte virtù, e più ancora glorioso per tanti illustri imperadori che da
lui discesero, con venir finalmente meno la sua maschile discendenza
con grave danno di tutta la cristianità nell'anno 1740, conservandosi
la femminile in _Maria Teresa_ d'Austria regina di Ungheria e di
Boemia, e gran duchessa di Toscana. Successore di Ridolfo nel ducato
d'Austria e in altri Stati fu _Alberto I_ suo primogenito, e sino al
seguente anno non si conchiuse l'elezione d'un nuovo re.

Trattossi alla gagliarda in quest'anno nella città d'Aix in Provenza
la pace fra _Alfonso re_ d'Aragona e _Carlo II_ re di Napoli,
coll'assistenza di due cardinali legati e degli ambasciatori aragonesi.
Fu conchiuso, siccome apparisce dalla capitolazione riferita da
Bartolommeo di Neocastro: che cesserebbe ogni guerra dei re di Francia
e di Napoli contra dell'Aragona, e si restituirebbono gli ostaggi; che
_Carlo di Valois_ rinunzierebbe a tutte le sue pretensioni sopra il
regno aragonese: che Alfonso non darebbe alcun soccorso direttamente
o indirettamente alla Sicilia, e andrebbe a militare in Terra santa, e
poi procederebbe ostilmente contro la Sicilia, per farla restituire al
re Carlo II. E per ottenere che Carlo di Valois, fratello di Filippo
re di Francia, facesse quella rinunzia, il re Carlo II gli diede in
moglie Margherita sua figliuola, e in dote le contee d'Angiò e del
Maine. Tralascio il resto, per dire che l'esecuzione d'esso trattato
rimase frastornata dalla morte del medesimo _re Alfonso_, succeduta
circa il dì 18 di giugno dell'anno presente[535], mentre egli era in
procinto di ricevere in moglie una figliuola del re d'Inghilterra.
Gran doglia avea provato _Giacomo re_ di Sicilia all'avviso che il re
Alfonso suo fratello avesse abbandonato tutti i di lui interessi per
migliorar i proprii; e giacchè per lui non v'era pace, con quaranta
galee passò in Calabria, dove s'impadronì della città di Gieraci e
d'altre terre. Sopraggiuntagli poi la nuova della morte inaspettata del
fratello re, in fretta se ne tornò a Messina; e, dichiarato suo vicario
in Sicilia l'infante _don Federigo_ suo minor fratello colla _regina
Costanza_ sua madre, s'imbarcò e fece vela verso la Catalogna. Approdò
nelle spiagge di Valenza nel dì 6 d'agosto; passò dipoi a Barcellona,
e prese il possesso de' regni paterni. Era intanto venuto il re Carlo
II coi due cardinali nel mese di marzo a Genova[536], dove fermatosi
qualche giorno, trattò con que' cittadini di ottener da essi un grosso
rinforzo di galee per l'impresa di Sicilia, e trovò molti particolari
che s'impegnarono al suo servigio[537], ma non già il comune. Però,
divolgatosi in Sicilia un tale armamento più ancora di quel che era,
l'infante don Federigo inviò un suo ambasciatore a Genova, pel cui
maneggio esso comune ordinò che niuno ardisse di prendere parte negli
affari della Sicilia. Abbiamo dagli Annali di Genova che in quest'anno
i Pisani da Piombino passarono all'isola dell'Elba, e, preso il paese,
s'applicarono all'assedio di quel castello, detenuto dai Genovesi. Vi
accorse bensì Giorgio Doria con tre galee, un galeone ed altri legni
per farli sloggiare; ma furono sì destri i Pisani, che riuscì loro di
rimettersi in possesso di quella terra. Per valore eziandio del _conte
Guido_ da Montefeltro, tolsero essi Pisani il castello di Pontedera
ai Fiorentini[538]. Cessò nell'anno presente in Genova la capitaneria
di _Oberto Spinola_ e di _Corrado Doria_, e fu dato quell'ufficio
ad Antonio Lanfranco de' Soardi da Bergamo, anteponendo quel popolo
il governo de' forestieri a quello dei suoi proprii cittadini. Era
tuttavia nelle carceri di Ravenna _Stefano dalla Colonna_ conte
della Romagna[539]. Il pontefice Niccolò, per rimediare al bisogno
di quella provincia, dove già s'erano ribellate alla Chiesa romana
varie città, dichiarò conte della Romagna _Ildobrandino da Romena_
vescovo di Arezzo, il quale nel mese di agosto venne a Castrocaro,
e poscia a Faenza, dove fu onorevolmente ricevuto. Chiamati colà ad
un parlamento gli ambasciatori di Rimini, Cesena, Forlì, Bologna e
Firenze, si trattò della liberazione del suddetto Stefano, il quale fu
rilasciato dai Polentani, condannati anche a pagare tre mila fiorini
d'oro[540] in risarcimento de' danni a lui inferiti. Ma dipoi ebbe
esso Ildobrandino delle liti col popolo di Cesena, che non voleva
ricevere dalle di lui mani un podestà, e con quello di Faenza, che
gli serrò le porte in faccia per timore che vi volesse introdurre i
Manfredi. Tutto nondimeno si acconciò per la molta sua destrezza e
pazienza. Per attestato della Cronica di Parma[541], in quest'anno
_Bardelone_, figliuolo di _Pinamonte_ de' Bonacossi signore di
Mantova, mal sofferendo che il padre lasciasse comandar le feste a
_Carpio_, non so se suo fratello maggiore o minore, e l'avesse anche
nel testamento dichiarato suo successore nel dominio, prese egli le
redini del governo, cacciò in prigione esso suo padre col fratello e
con altri molti, fece pace cogli Scaligeri signori di Verona, e lega
coi Veneziani, Padovani e Bolognesi. La Cronica Estense[542] mette
questo fatto sotto l'anno seguente, e chiama _Taino_ con più ragione
l'imprigionato di lui fratello. Vien così nominato anche nelle Croniche
di Roma, e da Bartolommeo Platina[543]. Finalmente in quest'anno nel
dì 11 di novembre si diede fine alla lunga guerra, durata fin qui tra
i Veneziani dall'una parte, e il patriarca d'Aquileia, il conte di
Gorizia e i Triestini dall'altra[544].

NOTE:

[531] S. Antonin., Hist., tom. 3. Sanutus, Histor., lib. 3. Ptolom.,
Hist. Eccl., tom. 11 Rer. Ital.

[532] Bartholomaeus de Neocastro, cap. 120, tom. 13 Rer. Ital.

[533] Raynald., in Annal. Ecclesiast.

[534] Albertus Argentin. Siero, in Histor. Ptolomaeus Lucensis,
Giovanni Villani ed altri.

[535] Nicol. Specialis, Hist. Sicul., lib. 2, cap. 17, tom. 10 Rer.
Ital.

[536] Caffari, Annal. Genuens., lib. 10, tom. 6 Rer. Ital.

[537] Bartholomaeus de Neocastro, cap. 119, tom. 13 Rer. Ital.

[538] Giovanni Villani, lib. 7, cap. 147.

[539] Chron. Forolivien., tom. 22 Rer. Ital.




    Anno di CRISTO MCCXCII. Indizione V.

    Santa Sede vacante.
    ADOLFO re de' Romani 1.


Nel mentre che il sommo pontefice _Niccolò IV_ era tutto immerso
ne' pensieri di nuove crociate contra gl'infedeli, venne la morte a
rapirlo, secondo il Rinaldi[545], nel dì 4 d'aprile dell'anno presente
in Roma. Il Cronista di Parma[546] il fa mancato di vita nel dì 2 del
mese suddetto ma anche il Continuatore di Caffaro mette la morte sua
nel dì 4 di aprile[547]. La sua umiltà, la sua rettitudine, il suo
zelo ecclesiastico, fecero restare la sua memoria in benedizione. Io
non so perchè Giovanni Villani[548] cel rappresenti come ghibellino.
Così dovette parere ai Guelfi, perchè egli non fulminò tutto di
scomuniche ed interdetti contra ai Ghibellini, come avea fatto qualche
suo predecessore. Certamente non apparisce dalle azioni sue questa
parzialità verso d'essi Ghibellini, contraria alla professione della
corte pontificia d'allora. Dopo la sua morte ne' dodici cardinali che
si raunarono per l'elezione di un nuovo pontefice, più del solito entrò
la discordia. Erano sei romani, quattro italiani e due francesi. Diviso
in due fazioni il sacro collegio, dell'una era capo il cardinal _Matteo
Rosso_ degli Orsini, che voleva un papa affezionalo al _re Carlo_ di
Napoli. Capo dell'altra era il cardinal _Jacopo dalla Colonna_, di
sentimenti affatto contrarii[549]. Per questi fini politici e private
passioni, abborrite da Dio, dove si tratta del pubblico ben della
Chiesa, restò più di due anni vacante la cattedra di san Pietro, non
senza grave scandalo di tutti i fedeli. Gran dissensione ancora fu
in Germania per l'elezione di un nuovo re de' Romani. _Alberto duca_
d'Austria, imparentato co' primi principi della Germania, e _Venceslao
re_ di Boemia erano i principali concorrenti a quella corona[550].
L'arcivescovo di Mangonza, in cui fu rimessa la facoltà di eleggere,
tutti li burlò col nominare al regno _Adolfo conte_ di Nassau, principe
giovane d'età, vecchio per la prudenza, magnanimo e valoroso, ma di
troppo angusta potenza, e povero di parentele e di pecunia. Secondo
gli autori tedeschi, l'elezione sua accadde nel dì primo di maggio.
Tolomeo da Lucca scrive[551] che fu eletto vivente ancora papa Niccolò
IV, e v'ha chi ciò riferisce al principio di quest'anno. Certo è bensì
ch'egli nella festa di san Giovanni Batista di giugno fu coronato in
Acquisgrana. Defraudato di sua speranza Alberto duca d'Austria, non
ebbe mai buon cuore verso di questo re, e gliel fece anche conoscere
col negargli in moglie una sua figliuola. _Matteo Visconte_, capitano
dei Milanesi, Vercellesi e Novaresi, andava ogni dì più crescendo
in potere[552]. Avvenne gran dissensione tra il popolo di Como e il
loro vescovo _Giovanni_. Cavalcò Matteo a quella volta con assaissime
squadre d'armati nel gennaio dell'anno presente, e parte per amore,
parte per forza, fu eletto da amendue le fazioni per capitano di
quella città per cinque anni avvenire. E contuttochè nel giugno
seguente tornassero all'armi i Rusconi e Vitani, e seguissero quivi
di molte rivoluzioni, pure Matteo confermato nel dominio vi tornò a
signoreggiare.

All'infelice sua vita diede fine in questo anno nel dì 6 di febbraio
_Guglielmo Spadalunga_, marchese di Monferrato, dopo quasi due anni di
prigionia in Alessandria[553]. Quel popolo, cui per quante offerte e
maneggi fossero stati fatti, mai non avea voluto rilasciarlo, neppur
fidandosi di lui dopo morte, volle ben accertarsi che veramente
l'anima di lui fosse separata dal corpo, e ne fece la pruova con
gocciargli addosso del lardo bollente e del piombo disfatto. Gli fu
data onorevol sepoltura nella badia di Lucedio. Colla sua morte liberi
restarono molti dal timore, e fra gli altri Matteo Visconte cercò
allora di vendicarsi di questo nemico contra i di lui Stati, giacchè
_Giovanni marchese_ di Monferrato suo figliuolo, oltre alla sua verde
età di quindici anni, si trovava anche passato alla corte di _Carlo
II re_ di Napoli, nè potea fargli contrasto. Adunque, secondo gli
storici milanesi[554], Matteo, raunato un possente esercito, passò
nel Monferrato. S'impadronì colla forza della terra e castello di
Trino, del ponte della Stura e di Monte Calvo. Entrò in Casale di
Santo Evasio, e tal terrore portò in quelle contrade, che i popoli
convennero di dichiararlo capitano del Monferrato coll'annuo salario
di tre mila lire, moneta d'Asti. Poco durò la quiete nella Romagna.
Troppo erano i grandi di quella contrada avvezzi a signoreggiare,
nè sapeano sottomettersi, se non con parole, agli uffiziali che vi
spedivano i papi. Secondo la Cronica di Parma[555], e per attestato
di Girolamo Rossi[556], nel dì 5 di giugno dell'anno presente
_Ildobrandino vescovo_ d'Arezzo e conte di essa Romagna fu scacciato da
Forlì, e furono ritenuti prigioni Aginolfo suo fratello e due nipoti.
Manipolatori di questa insolenza furono Maghinardo da Susinana e i
Calboli potente famiglia di Forlì. Con esso loro tenevano le città
d'Imola, Faenza, Cesena, Rimini e molte castella. Abbiamo dalla Cronica
di Forlì[557] che i Bolognesi spedirono varie ambasciate ai Forlivesi,
per trattar di concordia fra essi e il conte suddetto, richiedendo che
fosse fatto compromesso in loro; ma nè il popolo di Forlì, nè quelli di
Faenza e Cervia, per segrete insinuazioni del sopraddetto Maghinardo,
vollero mai consentirvi. E perciocchè si sentiva che i Bolognesi
faceano armamento, con apparenza di voler cavalcare addosso a Faenza,
Maghinardo, che comandava in quella città, fatto un dì dare campana a
martello, raunò il popolo, e tutti disperatamente si misero a cavar
le fosse della lor città, già spianate dai Bolognesi, e a rimettere
lo steccato e le altre fortificazioni. Per sostenere questa risoluzion
dei Faentini, che fu con rabbia intesa dai Bolognesi e dal conte della
Romagna, corsero a Faenza tutte le milizie di Forlì, e quelle di Cesena
comandate da Malatestino lor podestà, e quelle di Cervia con Bernardino
da Polenta lor podestà, e quelle di Ravenna con Ostasio da Polenta
lor podestà, e quelle di Rimini condotte da Giovanni de' Malatesti.
Vi concorsero anche quei di Bertinoro, Castrocaro e Bagnacavallo, e
Bandino conte di Modigliana: di maniera che si trovarono in Faenza
circa trenta mila pedoni, oltre alla cavalleria di varii paesi. Fu
ben assicurata quella città, ed avendo i Bolognesi fatto venire il
podestà e gli ambasciatori di Firenze, acciocchè maneggiassero pace
fra Bologna e le città della Romagna, con esigere che si rasassero
le fortificazioni e si spianassero le fosse di Faenza, come fatte in
loro ingiuria, i Romagnuoli se ne risero, e con sole belle parole li
rimandarono a casa.

Qualor sussista la cronologia del Cronista di Forlì, il _conte Guido_
da Montefeltro in quest'anno con trecento uomini d'armi e due mila
pedoni entrò nella città d'Urbino, e si diede a fortificarla con
buone fosse e steccati, giacchè tutte le sue fortificazioni erano
state smantellate negli anni addietro. Penso io che succedesse
più tardi questa impresa del conte Guido, perch'egli nell'anno
presente era capitano e signor di Pisa, e la difese contro gli
sforzi de' Fiorentini. Nel mese di giugno usciti essi Fiorentini coi
Lucchesi[558], ed aiutati dall'altre loro amistà, fatta un'armata di
due mila e cinquecento cavalli e di otto mila pedoni, marciarono fino
alle porte di Pisa, guastando e bruciando il paese. Fecero correre
il pallio sotto le mura di quella città nella festa di san Giovanni
Batista; nè potendo di più, se ne tornarono a riposare in Firenze. Il
conte Guido si tenne alla difesa, e non ardì d'uscire, perchè trovò
alquanto invilito il popolo di Pisa. Nel medesimo mese di giugno[559]
_Ruggieri di Loria_ tornato di Catalogna a Messina colla squadra delle
galee siciliane, siccome persona nemica dell'ozio, fece uno sbarco in
Calabria, dove Guglielmo Stendardo, uffiziale del re Carlo, era venuto
per ricuperar le terre già conquistate dai Siciliani. Si venne alle
mani; furono rotti i Franzesi, e lo stesso Stendardo, portando seco
più ferite, spronò forte per mettersi in salvo. Ruggieri per rallegrar
la sua gente, ed anche per pagarle il soldo alle spese altrui, passò
in Grecia alla città di Malvasia, e, col pretesto che que' cittadini
dessero ricetto ai Franzesi nemici del re di Sicilia, sorprese di
notte e saccheggiò quella città. Lo arcivescovo menato via prigione,
fu obbligato a riscattarsi col pagamento di buona somma d'oro. Passò
anche Ruggieri all'isola di Scio, e vi fece un buon bottino di mastice,
e nel mese d'ottobre si restituì a Messina. Abbiam poi dalla Cronica
di Parma[560], che dopo la morte di papa Niccolò IV fu in guerra la
Marca d'Ancona. Il popolo della città di Fermo con quei di Ancona
e Jesi diede il guasto a Cittanuova e al distretto d'Osimo. Due
senatori eziandio furono creati in Roma a petizion delle due fazioni,
cioè de' Colonnesi ed Orsini. L'un d'essi fu Stefano dalla Colonna
e l'altro un nipote del _cardinal Matteo_ della famiglia Orsina. La
loro elezione dovette quetare il popolo romano, il quale nel febbraio
di quest'anno per le divisioni bollenti fra loro sbrigliatamente era
venuto a battaglia, ed avea spogliate molte chiese con bruciamenti e
saccheggi di varie case. In Genova[561] comparvero gli ambasciatori
del re di Francia e di Carlo II re di Napoli, ed uno ancora spedito dal
collegio de' cardinali, per impegnare i Genovesi contra della Sicilia,
minacciando di scacciar dalla Francia, Aragona e Puglia tutta la lor
nazione, se non acconsentivano. Destramente schivarono questa rete
quei che aveano più senno in quella repubblica, e congedarono con buona
maniera quegli ambasciatori.

NOTE:

[540] Rubeus, Histor. Ravenn., lib. 6.

[541] Chron. Parmense, tom. 9 Rer. Ital. Annales Mediolanenses, tom. 16
Rer. Ital.

[542] Chron. Estense, tom. 15 Rer. Ital.

[543] Platina, Hist. Mantuan., tom. 20 Rer. Ital.

[544] Contin. Dandol., tom. 12 Rer. Ital.

[545] Raynald., in Annal. Eccl.

[546] Chron. Parmense, tom. 9 Rer. Ital. Continuator Caffari, Annal.
Genuens., tom. 6 Rer. Ital.

[547] Jacobus Cardin., in Vita Coelestin., P. I, tom. 3 Rer. Ital.
Bernard. Guid. Ptolomaeus Lucensis, et alii.

[548] Giovanni Villani, lib. 7, cap. 150.

[549] S. Antonin., Hist., tom. 3, tit. 24.

[550] Albert. Argentin. Henricus Stero., Hist. Austriaca, et alii.

[551] Ptolomaeus Lucens., Hist. Eccl., tom. 11 Rer. Ital.

[552] Gualv. Flamma, Manip. Flor., cap. 351. Corio, Istor. di Milano.

[553] Chron. Astens., tom. 11 Rer. Ital. Chron. Parmense, tom. 9 Rer.
Ital.

[554] Gualv. Flamma, Manip. Flor. Annal. Mediol., tom. 16 Rer. Ital.
Corio, Istoria di Milano.

[555] Chron. Parmense, tom. 9 Rer. Ital.

[556] Rubeus, Hist. Ravenn., lib. 6.

[557] Chron. Forolivien., tom. 22 Rer. Ital.

[558] Giovanni Villani, lib. 7, cap. 153. Ptolom. Lucens., Annal.
brev., tom. 11 Rer. Ital.

[559] Barthol. Neocastro, tom. 13 Rer. Ital. Nicolaus Specialis, lib.
2, cap. 16, tom. 10 Rer. Ital.

[560] Chron. Parmense, tom. 9 Rer. Ital.




    Anno di CRISTO MCCXCIII. Indizione VI.

    Santa Sede vacante.
    ADOLFO re de' Romani 2.


Continuò in quest'anno la vacanza del pontificato romano. Non solamente
stavano divisi d'animo, ma anche di luogo i cardinali, chi in Roma, chi
in Rieti, chi in Viterbo. Volle Dio che finalmente tutti s'accordassero
di trasferirsi a Perugia nell'ottobre, per quanto pare, del presente
anno, affine di trattare ivi concordemente dell'elezione d'un nuovo
pontefice. _Jacopo cardinale_ scrive[562] che v'andarono _secundo
vacationis anno_; ma passò anche il verno senza che si conchiudesse
cosa alcuna. Verisimilmente contribuì non poco a questa dissipazione
del sacro collegio l'incostanza ed animosità del popolo romano,
il quale, in occasion di eleggere i nuovi senatori, sul principio
dell'anno presente tornarono all'armi, e rinnovarono gl'incendii, i
saccheggi e gli ammazzamenti, di modo che per sei mesi Roma non ebbe
senatore. Finalmente furono eletti Pietro figliuolo di Stefano Gaetano,
padre del suddetto _Jacopo cardinale_, che ci lasciò la Vita di san
Celestino papa, scritta in versi, e Ottone da Santo Eustachio. Dallo
stesso cardinale abbiamo che il popolo di Narni andò all'assedio del
castello di Stroncone; ma, accorso colà con forti squadre d'armati il
cardinale vescovo di Porto, li fece desistere dall'impresa. Galvano
Fiamma[563] riferisce a questi tempi l'essere stato creato _Matteo
Visconte_ capitano ossia signore di Novara. Altrettanto ha l'autore
degli Annali di Milano[564]. Forse prima di quest'anno ciò avvenne.
Comunque sia, vi mise egli per podestà _Galeazzo_ suo primogenito,
allora assai giovinetto. Nel dì 13 di febbraio dell'anno presente[565]
venne a morte _Obizzo marchese_ d'Este, signor di Ferrara, Modena e
Reggio, con lasciar dopo di sè tre figliuoli maschi, cioè _Azzo VIII,
Aldrovandino_ e _Francesco_. Succedette in tutti i suoi Stati Azzo il
primogenito, o per volontario, o per forzato consentimento degli altri
due fratelli. Ma ossia che il padre nel suo testamento avesse ordinato,
come corse voce, che si dividessero gli Stati, e toccasse Modena ad
Aldrovandino, e Reggio a Francesco; oppure che Aldrovandino pretendesse
Modena, perchè avea in moglie Alda dei Rangoni, il qual matrimonio avea
o facilitato, o prodotto al marchese Obizzo l'acquisto di Modena: certo
è che insorse da lì a non molto discordia tra i fratelli, e questa
si tirò dietro, secondo il solito, delle gravi disgrazie della casa
d'Este. In questo medesimo anno fuggito da Ferrara Lanfranco Rangone,
e venuto a Modena[566] coi Boschetti ed altri della sua fazione, mosse
a rumore la città. Ma quei di Sassuolo, i Savignani e Grassoni, capi
dell'altra parte, fecero testa e sostennero la signoria del marchese
Azzo, obbligando i Rangoni coi lor seguaci a prendere la fuga: perlochè
furono condannati e banditi. Il marchese Aldrovandino anch'egli si
ritirò a Bologna, dove ben ricevuto cominciò a far delle pratiche
contro al fratello Azzo tanto ivi[567] che in Padova e Parma. Aveva
esso marchese Azzo, se pur non fu suo padre, mandato in quest'anno
a donar un lione vivo ai Bolognesi. Allora il marchese Azzo corse
a Modena, e rinforzò di gente e di fortificazioni questa città. Gli
usciti di Pontremoli fecero nel presente anno gran guerra alla loro
patria, finchè, stabilita pace col popolo dominante, tutti d'accordo si
sottomisero al comune di Lucca, e cominciarono a ricevere un podestà da
quella città, laddove in addietro il prendevano da Parma.

Stanco per le tante guerre e perdite il popolo di Pisa[568],
segretamente trattò con quello di Firenze per aver pace. Vi
acconsentirono i popolari fiorentini per desiderio di abbassare i lor
grandi, che profittavano delle guerre, purchè i Pisani licenziassero
_Guido conte_ di Montefeltro, la cui sagacità e valore teneva in
apprensione tutti i vicini. Concorsero in questa pace anche i Sanesi,
Lucchesi e l'altre terre guelfe della Toscana, con alcune condizioni
ch'io tralascio. Penetrata questa mena, il conte Guido, parendogli
d'essere trattato con somma ingratitudine dai Pisani, s'alterò
forte, e ne fece di gravi risentimenti contra di chi gridava pace; ma
infine fu costretto a cedere, dopo avere renduto buon conto a quel
comune di tutto il suo operato, e de' vantaggi a lui procurati. In
Romagna[569] non si sa che avvenisse in questo anno novità alcuna
degna d'osservazione; se non che Maghinardo da Susinana, che era come
signor di Faenza, con Bernardino conte di Cunio, prese il castello
e la fortezza di Monte Maggiore, dove erano in guardia le genti del
conte Alessandro da Romena, non so se fratello o nipote del vescovo
_Ildebrandino_ conte della Romagna, ma poco stimato, il conte Bandino
da Modigliana, dichiarato capitan generale della lega de' Romagnuoli,
pose la sua stanza in Forlì. Durava tuttavia la tregua fra i Veneziani
e Genovesi[570]. Accadde che nel mese di luglio sette galee di
mercatanti genovesi, navigando ne' mari di Cipri, si scontrarono in
quattro veneziane, e siccome i Genovesi non si faceano scrupolo ne'
barbarici tempi, se veniva loro il destro, di esercitare il mestier
de' corsari, le presero colla morte di più di trecento Veneziani.
Ravvedutisi dipoi del fallo commesso, le lasciarono andare al loro
viaggio, e restituirono, per quanto pretesero, tutta la roba. Saputosi
in Genova, all'arrivo d'esse galee, il fatto, n'ebbero i savii gran
dispiacere, e spedirono tosto dei frati predicatori a Venezia a scusare
il fallo, e a farsi conoscere pronti alla soddisfazione: al quale
effetto richiesero che si tenesse un congresso de' comuni ambasciatori
in Cremona. Fu questo tenuto, e per tre mesi si andò disputando, ma
senza poter conchiudere accordo alcuno. Il perchè si cominciò a pensare
alla guerra; e come essa fosse rabbiosa, l'andremo vedendo negli
anni seguenti. Per cagion di essa, e per la pace fatta coi Guelfi di
Toscana, cominciò a respirare la città di Pisa, governandosi a parte
ghibellina, e soccombendo ivi affatto la parte guelfa.

NOTE:

[561] Caffari, Annal. Genuens., lib. 10, tom. 6 Rer. Ital.

[562] Jacopus Cardinalis, in Vita Coelestini, P. I, tom. 3, Rer. Ital.

[563] Gualvanus Flamma, Manip. Flor., cap. 332.

[564] Annal. Mediolan., tom. 16 Rer. Ital.

[565] Chron. Estense, tom. 15 Rer. Ital. Chron. Parmense, tom. 9 Rer.
Ital.

[566] Annales Veter. Mutinens., tom. 11 Rer. Ital.

[567] Chron. Bononiense, tom. 18 Rer. Ital. Chron. Parmens., tom. 9
Rer. Ital.

[568] Giovanni Villani, lib. 8, cap. 2.

[569] Chron. Forolivien., tom. 22 Rer. Ital.




    Anno di CRISTO MCCXCIV. Indizione VII.

    CELESTINO V papa 1.
    BONIFAZIO VIII papa 1.
    ADOLFO re de' Romani 3.


Pel verno ancora del presente anno continuò la discordia fra i
cardinali in Perugia, non venendo essi mai ad una concordia per
eleggere un nuovo capo della Chiesa cattolica. Da Tolomeo da Lucca[571]
e dalla Cronica Sanese[572] abbiamo che nell'anno 1293 _Carlo II re_
di Napoli co' suoi figliuoli, e col giovinetto marchese del Monferrato
_Giovanni_, sul fine del verno arrivò a Lucca, venendo dalla Provenza.
Ma secondo i conti fatti di sopra, in quest'anno dovette succedere
il suo passaggio. La differenza delle città italiane nel contare il
principio dell'anno non è un picciolo imbroglio a chi brama di fissare
i tempi nella storia. Ora, secondo i Fiorentini ed altri popoli, il
1293 durava sino al dì 25 di marzo dell'anno presente. Per attestato
d'esso Tolomeo, il suddetto re Carlo in Lucca trattato fu con tanta
solennità d'incontro, di bagordi, danze e conviti, che non v'era
memoria in Toscana di somigliante festa. Aggiugne poscia _Jacopo
cardinale_ di San Giorgio[573], che gli era andato incontro _Carlo
Martello_, suo primogenito, re allora d'Ungheria solamente di nome o di
titolo, venuto da Capoa per vedere il padre. Giunto che fu il re Carlo
vicino a Perugia, gli fecero anche i cardinali tutto il possibile onore
con un magnifico incontro. E perciocchè a lui premeva forte di veder
creato presto un papa tutto suo, non risparmiò in tal congiuntura le
sue doglianze per la scandalosa dilazione, e le sue esortazioni, perchè
la sbrigassero una volta. Tolomeo da Lucca, che in questi tempi vivea,
attesta[574] ch'egli _dura verba habuit cum domino Benedicto Gaytani_,
che fu poi Bonifazio VIII, il quale, da superbo come era, probabilmente
gli rispose che non toccava a lui il prefiggere ai cardinali il quando
s'avea da creare il papa. Forse anche fu creduto ch'egli quel fosse che
imbrogliava questo grande affare. Andossene il re Carlo; e, continuando
la disunione suddetta nel sacro collegio, cosa avvenne che stordì tutto
il mondo cristiano. Era già il mese di giugno, e per la morte di un
giovane, fratello del _cardinal Napoleone_ degli Orsini, cominciò il
cardinal tuscolano _Giovanni Boccamazza_ a parlar delle burle che fa la
morte ai giovani, e più s'hanno da temer dai vecchi, predendo motivo
da ciò di non differir più lungamente il dare un capo alla Chiesa.
Aggiunse il cardinale _Latino Malabranca_ vescovo d'Ostia, essere
stato rivelato da Dio ad un santo uomo, che se non si affrettavano ad
eleggere un papa, la collera di Dio era per iscoppiar sopra di loro
prima dell'Ognissanti. Sorridendo allora il soprammentovato cardinale
Benedetto Gaetano, disse: _E' forse questa una delle visioni di Pietro
da Morrone? Signor sì_, rispose il vescovo d'Ostia, e disse d'avere
sopra ciò lettera da lui. Qui si venne a discorrere di questo santo
romito, e chi raccontò l'austerità della sua vita, chi le molte sue
virtù, chi i suoi miracoli; e vi fu chi disse ch'esso era degno
d'essere papa. Non cadde in terra la proposizione. Fu il primo a
dargli la sua voce il cardinale ostiense nel dì quinto di luglio, e
tanti altri vi concorsero, che _Pietro da Morrone_, povero, ma santo
romito, nato in Molise in Terra di Lavoro, soggiornante allora in una
colletta del territorio di Sulmona in mezzo alle montagne di Morrone,
fu eletto e proclamato papa. Furono a lui spediti tre vescovi col
decreto dell'elezione; ed egli, dopo aver fatta orazione, vi consentì,
e prese il nome di _Celestino V_. Sparsa questa nuova, empiè di stupor
tutte quelle contrade; cominciarono vescovi, ecclesiastici e popoli
a concorrere a folla per vedere questo inusitato spettacolo, cioè
un povero romitello alzato alla più sublime dignità della repubblica
cristiana. Vi accorse ancora il _re Carlo II_ col _re Carlo Martello_
suo figliuolo, e gli fecero amendue una gran corte, con addestrarlo
dipoi, tenendo le redini d'un asino, su cui egli volle entrar nella
città dell'Aquila, giacchè quivi fissò il pensiero d'essere consecrato,
senza far caso delle premurose lettere de' cardinali che il chiamavano
a Perugia. Alla sua consecrazione si trovarono più di ducento mila
persone, fra queste Tolomeo da Lucca, autore di questo racconto.
Diedesi poi il novello papa a far delle elezioni non abbastanza caute
di ministri, di vescovi ed abbati, lasciandosi governare da' laici, e
poco consultando i cardinali. Ma più degli altri attese a profittare
della di lui semplicità il re Carlo, tutto lieto d'avere un papa nato
suddito suo, e da poter aggirare a suo talento. L'indusse a fare nel
dì 18 di settembre la promozione di dodici cardinali, secondochè a
lui piacque, cioè sette franzesi, tre del regno di Napoli, il suo
cancelliere, ed appena un romano, cioè un nipote del soprannominato
cardinal_ Benedetto Gaetano_. Si credeva ch'esso cardinal Gaetano non
sarebbe andato all'Aquila, dove era il re Carlo, dianzi da lui offeso
con poco rispettose parole. Ma vi andò, e seppe così ben condurre le
sue faccende, che divenne intrinseco del suddetto re Carlo, e come
padrone della corte pontificia, mercè dell'innata sua astuzia, come
osservò Tolomeo da Lucca.

Intanto il buon pontefice, sì per la sua decrepita età, come per
la sua inesperienza, era tutto dì ingannato da' suoi uffiziali nel
dispensar le grazie e conferir le chiese; talmente che _Jacopo da
Varagine_ arcivescovo di Genova, vivente in questi tempi, ebbe a
dire[575] che Celestino fece molte cose _de plenitudine potestatis_,
ma molt'altre più _de plenitudine simplicitatis_. Il peggio fu che,
lasciatosi adescare dal re Carlo, andò a mettere la sua residenza in
Napoli, cioè a farsi maggiormente schiavo del medesimo: risoluzione
che, non potutasi impedire dai cardinali, troppo trafisse il loro
cuore. Oh allora sì che più che mai s'avvidero quei porporati padri
del maiuscolo sproposito e dei mali effetti della sregolata lor
dissensione, e cominciarono a desiderar di disfare ciò che era già
fatto. Puzza di favola ciò che alcuni lasciarono scritto, di avergli il
suddetto cardinal Benedetto Gaetano, che fu poi papa Bonifazio VIII,
di notte con una tromba, come se fosse venuta dal cielo, insinuato di
abbandonare il pontificato. La verità si è, che alcuni de' cardinali
cominciarono a parlargli di rinunziare, stante la sua incapacità di
governar la nave di Pietro, e il grave danno che ne veniva alla Chiesa,
e il pericolo dell'anima sua. _Celestino_, in cuore di cui non era
punto scemata per così grande altezza l'antica sua umiltà, lo sprezzo
del mondo e la delicatezza della coscienza, vi prestò molto bene
l'orecchio[576]. Ma il re Carlo, penetrato il broglio, commosse tutta
Napoli, che processionalmente si portò sotto le finestre del papa,
pregandolo di non consentire a rinuncia alcuna. V'era presente Tolomeo
da Lucca. In termini ambigui fece dar loro risposta Celestino, e poi
nel dì 13 di dicembre spiegò nel concistoro la fissata risoluzione
sua di dimettere il pontificato. Gli fu suggerito di far prima una
costituzione dichiarativa, che in alcuni casi il romano pontefice può
lecitamente abdicare il pontificato: il che fatto, ed accettata dal
sacro collegio la di lui rinunzia, si spogliò Celestino degli abiti
pontificali, e ripigliato l'eremitico, si ritirò dalla corte tutto
lieto d'aver deposto un sì pesante fardello, e sol bramoso di ritornare
al suo niente e alla cara sua solitudine, con esempio d'umiltà da
ammirarsi da tutti, da imitarsi da pochi o da niuno. Da lì a non
molto, rinchiusi nel conclave i cardinali, vennero all'elezione di
un nuovo papa; e giacchè il cardinal _Benedetto Gaetano_ da Agnani,
personaggio di somma sagacità e perizia nelle leggi canoniche e
civili, avea saputo guadagnarsi l'amicizia e patrocinio del re Carlo
II, giusta i cui voleri si moveano allora le sfere, in lui concorsero
i voti de' cardinali. Fu egli eletto nella vigilia del santo Natale,
e, preso il nome di _Bonifazio VIII_, si mise poi in viaggio verso
Roma nel dì 2 di gennaio dell'anno seguente, siccome diremo, per esser
ivi consecrato. Studiavasi sempre più _Matteo Visconte_, capitano di
Milano, Como, Vercelli e Novara, di assodare ed ampliare la potenza
sua[577]; e sapendo che possente efficacia avesse il danaro presso
_Adolfo_, re povero de' Romani, ottenne dal medesimo per questa via
di essere creato vicario generale della Lombardia. Pertanto, venuti
a Milano quattro ambasciatori d'esso Adolfo, nella domenica prima di
maggio, in un solenne parlamento tenuto in Milano, gli fu solennemente
data l'investitura del vicariato. Allora i Milanesi giurarono fedeltà
al re Adolfo; e, passati dipoi essi ambasciatori cogli uffiziali
del visconte alle altre città lombarde, da esse ricavarono un simil
giuramento di fedeltà[578]. Ma i Cremonesi e Lodigiani, non piacendo
loro che Matteo Visconte cominciasse a far da superiore nelle loro
città, si collegarono contra di lui, e fecero venire i Torriani in
Lombardia. Cominciossi pertanto la guerra da questi due comuni contra
del Visconte, ed unironsi con essi anche molti nobili milanesi, mal
soddisfatti del presente governo dello stesso Matteo.

Tendendo in questi tempi i maneggi del _marchese Aldrovandino_
d'Este[579] alla rovina del _marchese Azzo VIII_ signor di Ferrara,
Modena e Reggio, suo fratello, senza por mente s'egli rovinava anche
la propria casa, mosse il comune di Padova alla guerra. Presero essi
Padovani, dominanti allora in Vicenza, le terre di Este, Cerro e
Calaone, e si accingevano a far di peggio, quantunque il marchese Azzo
fosse uscito in campagna con un buon esercito. Ma, interpostosi il
patriarca d'Aquileia _Raimondo dalla Torre_ con alcuni frati minori,
si venne ad una pace, in cui restò deluso il marchese Aldrovandino,
e fu convenuto che si spianassero le fortezze e rocche delle tre
suddette terre, e che restassero in potere de' Padovani la terra
della Badia, la terza parte di Lendenara, Lusia, il castello di
Veneze, ed altri diritti, sconsigliatamente loro ceduti dal marchese
Aldrovandino. A ciò s'indusse il marchese Azzo, perchè, unitisi i
Padovani in lega con _Alberto dalla Scala_, era divenuto pericoloso il
continuar questa guerra. Tenne dipoi esso marchese in Ferrara per la
festa dell'Ognissanti una suntuosissima corte bandita, dove concorse
una straordinaria copia di nobili di tutta la Lombardia; e ciò in
occasione di prender egli l'ordine della cavalleria cogli speroni d'oro
da _Gherardo da Camino_ signor di Trivigi. Fece il suddetto marchese
dipoi cavalieri il _marchese Francesco_ suo fratello, e cinquantadue
altri nobili di varie città di Lombardia; tutto alle spese sue:
il che diede molto da pensare e da dire ai politici di que' tempi.
Scorgendo il comune di Genova più disposti alla guerra che alla pace
i Veneziani, cominciò a fare un potente armamento dal canto suo. Non
fece di meno il comune di Venezia[580]. Ora accadde che Marco Basilio
con ventotto galee venete ed altri legni andando in traccia dei
Genovesi che navigavano in Romania, scontratosi con tre grosse navi
mercantili riccamente cariche d'essi Genovesi, le prese. Informati di
questa perdita i Genovesi abitanti in Pera, spedirono bensì Niccolò
Spinola a chiederne la restituzione, ma senza frutto alcuno di tale
spedizione. Allora si misero alla vela venti galee e undici fuste
genovesi sotto il comando di esso Spinola, per ottener coll'armi ciò
che non poteano colle parole; e trovata la flotta veneziana verso
Laiaccio, attaccarono una feroce battaglia. Si dichiarò la fortuna
in favore de' Genovesi, in poter de' quali oltre alle proprie navi
ricuperate, restarono venticinque galee venete col capitano, e i
mercatanti e loro mercatanzie. Appena tre galee ebbero la sorte di
salvarsi colla fuga. Giunta questa infausta nuova a Venezia, riempiè
di cordoglio e di sdegno quel popolo, massimamente perchè il fiore dei
marinari era caduto in man de' nemici; ma siccome gente magnanima, si
diede tosto a far maggiori preparamenti, e mise in mare sessanta galee
ben armate, delle quali creò ammiraglio Niccolò Querino, con ordine
di cercar ne' mari di Grecia la flotta nemica. Seppero i Genovesi
schivarne l'incontro; e, giunti alla Canea nell'isola di Candia,
per forza v'entrarono, e dopo il sacco lasciarono quasi tutta quella
città in preda alle fiamme. Allorchè _Carlo II re_ di Napoli comandava
le feste sotto il nome di papa Celestino V, ottenne che si levasse
dalla Romagna[581] _Ildebrandino vescovo_ d'Arezzo; e in suo luogo
fosse creato conte di essa un certo Roberto di Cornay, probabilmente
Provenzale. Costui venne nel mese d'ottobre, ed entrò in Rimini,
Cesena, Forlì, Faenza ed Imola, ricevuto con onore dappertutto; ma non
fece le radici in quelle contrade, perchè nell'anno seguente ad altri
fu dato il medesimo governo. Formossi in quest'anno una sollevazione
in Forlì, per cui i Calboli colla lor fazione furono scacciati, ed
alcuni vi restarono prigioni con _Guido da Polenta_ capitano di quella
città, e _Ramberto_ suo figliuolo. Ma corso colà Maghinardo Pagano
da Susinana, fece rilasciare i prigioni, e fu egli creato podestà di
quella città. Nell'autunno ancora del presente anno nota la Cronica di
Forlì, essersi per le smisurate pioggie sì eccessivamente gonfiato il
Po, che allagò tutto il paese contiguo alle rive, cioè del Piacentino,
Cremonese, Bresciano, Parmigiano, Reggiano, Modenese e Padovano, di
maniera che fu chiamato un diluvio particolare, per le tante ville
sommerse.

NOTE:

[570] Caffari, Annal. Genuens., lib. 10, tom. 6 Rer. Ital.

[571] Ptolom. Lucens., Annal. brev., tom. 11 Rer. Italic.

[572] Chron. Senense, tom. 15 Rer. Ital.

[573] Jacopus Cardinalis, in Vita Coelestini V, Par. I, tom. 3 Rer.
Ital.

[574] Ptolom. Lucens., Hist. Eccles., tom. 11 Rer. Italic.

[575] Jacopus a Varagine, Chron. Genuens., tom. 9 Rer. Ital.

[576] Ptolom. Lucens., Hist. Eccl., tom. 11 Rer. Ital. Jacob.
Cardinalis, in Vit. Coelestini, P. I, tom. 3 Rer. Ital. Jordanus, in
Hist.

[577] Corio, Istor. di Milano.

[578] Gualv. Flamma, in Manip. Flor., cap. 333.

[579] Chron. Estense, tom. 15 Rer. Ital. Chron. Parmense, tom. 9 Rer.
Ital.

[580] Georgius Stella, Annal. Genuens., tom. 17 Rer. Ital. Continuator
Danduli, tom. 12 Rer. Ital.




    Anno di CRISTO MCCXCV. Indizione VIII.

    BONIFAZIO VIII papa 2.
    ADOLFO re de' Romani 4.


Una delle prime imprese di papa _Bonifazio VIII_, non per anche
consecrato[582], fu quella di annullar tutte le grazie fatte da
papa _Niccolò IV_ e da _Celestino V_. Poscia nel primo, oppure nel
secondo giorno di gennaio del presente anno, senza far caso dell'aspra
stagione, s'inviò alla volta di Roma. Aveva egli mandato innanzi
accompagnato da più persone il già _papa Celestino_, tornato ad essere
Pietro da Morrone. Ma questi una notte con un solo compagno se ne
fuggì, per ritirarsi all'antica sua cella, e chi disse con pensiero di
scappare in Grecia, acciocchè niuno il tenesse più per papa. Bonifazio,
a questa nuova, s'inalberò non poco, e spedì gente sì egli, come il re
Carlo, dappertutto a cercarlo. Ritrovato che fu, il papa apprendendo
che se quel santo vecchio fosse lasciato in libertà, avrebbe per sua
semplicità potuto lasciarsi indurre a riassumere il pontificato, e far
nascere scisma, giacchè non mancavano persone che pretendevano nulla
la di lui rinunzia, e seguitavano a venerarlo qual papa: il confinò
nella rocca inespugnabile di Fumone, dove ben trattato, oppure, secondo
altri, maltrattato in una stretta prigione, attese a vivere e a far
delle orazioni, finchè nel dì 19 di maggio dell'anno 1296 diede fine
alla sua santa vita, e glorificato da Dio con molti miracoli, fu poi
solennemente messo nel catalogo de' santi da papa _Clemente V_. Si
mostra il suo cranio, come trafitto da un chiodo; ma non è probabile
che Bonifazio VIII, se l'avesse voluto levar dal mondo, avesse usata
sì barbara maniera, e non piuttosto il veleno. Se si ha da credere a
Giovanni Villani[583], per giugnere al papato col mezzo del re Carlo,
avea Bonifazio detto ad esso re che il suo papa Celestino l'avea
ben voluto servire per fargli ricuperare la perduta Sicilia, ma che
non avea saputo farlo; laddove, s'egli fosse eletto papa, vorrebbe,
saprebbe e potrebbe fargli ottenere l'intento. E gli mantenne la
parola[584]. Confermò la concordia fatta per cura di papa _Niccolò
IV_ fra il _re Carlo_ ed _Alfonso re_ di Aragona; e diede ordine a
Bonifazio da Calamandrano, gran maestro de' cavalieri oggidì appellati
di Malta, d'indurre allo stesso accordo e con più strette condizioni
_Giacomo re_ d'Aragona, succeduto al fratello Alfonso. Per liberarsi
dalla nemicizia dei re di Francia e di Napoli, Giacomo consentì, con
cedere al re Carlo i suoi diritti sopra la Sicilia, prendere per moglie
_Bianca_ figliuola di esso Carlo, benchè avesse già contratti gli
sponsali con una figliuola del re di Castiglia; e con altri patti di
pagamento di danari, di promesse della Sardegna e Corsica, e d'altri
vantaggi spettanti a _Carlo di Valois_, il quale rinunziò anch'egli
le sue pretensioni sopra il regno d'Aragona. Niccolò Speciale e il
Villani scrivono che ora solamente furono posti in libertà i principi
figliuoli del re Carlo, e questo ancora si deduce da un Breve di papa
Bonifazio[585]; laonde non so come Tolomeo da Lucca scrivesse che
furono liberati nell'anno precedente, e che passarono per Lucca.

Seguì poscia in Roma la solenne coronazione di papa Bonifazio nel
dì 16 di gennaio. Leggesi diffusamente descritta in versi da _Jacopo
Gaetano_ cardinale di San Giorgio[586] quella magnifica funzione, a cui
forse una simile non s'era veduta in addietro. Vi assisterono i due re
Carli, padre e figliuolo, con tener le redini del cavallo pontificio
nella cavalcata, e con servirlo alla mensa. Scrive il Rinaldi, che
in quest'anno mancò di vita il suddetto giovane re, cioè _Carlo
Martello_, che portava il titolo di re d'Ungheria. Di ciò parleremo
all'anno 1301. Attese in questi tempi con tutto vigore papa Bonifazio
a far eseguire il trattato della pace fra il _re Carlo II_ e _Giacomo
re_ d'Aragona per la restituzion della Sicilia; ma si cominciarono a
trovare degl'intoppi dalla parte dei Siciliani stessi. Appena passò
in quell'isola la voce di quell'accordo, e che il re Giacomo s'era
impegnato di consegnarla al re Carlo, che, tenutosi un parlamento dalla
_regina Costanza_, governatrice di quel regno, e da _don Federigo_
suo figliuolo, fu risoluto di inviar ambasciatori al re Giacomo in
Catalogna per chiarirsi della verità del fatto. Andarono questi, e,
udito che così stava la cosa, proruppero in lamenti, in preghiere
e in proteste; e trovando il re fisso nel suo proposito, perchè più
non potea tornare indietro, dopo essersi fatto dare in iscritto un
atto autentico di tale rinunzia, se ne tornarono vestiti da corruccio
in Sicilia, portando la dolorosa nuova, che fu una spada nel cuore
a que' popoli, giacchè si vedeano sagrificati ai Franzesi, gente da
essi odiata a morte e temuta. In questo tempo l'accorto papa Bonifazio
desiderò che don Federigo, fratello del re Giacomo, venisse dalla
Sicilia a trovarlo, per guadagnarsi il lui animo, ed impedire ch'egli
non frastornasse la restituzion di quel regno. Venne lo spiritoso
infante con una bella flotta, accompagnato da' suoi due ministri,
_Giovanni da Procida_ e _Ruggieri di Loria_, e sbarcato si abboccò in
Velletri col papa, che gli fece un affettuoso accoglimento, e con auree
parole l'esortò a dar tutta la mano alla pace, offerendogli in moglie
_Caterina_, unica figliuola di _Filippo_ imperadore, ma solamente di
titolo, di Costantinopoli, figlio del re Carlo II, con ricchissima
dote, e coi diritti sopra l'imperio greco, di cui papa Bonifazio, come
se l'avesse in pugno, gli dipigneva non solo facile, ma infallibile
la conquista. Rispose saviamente il giovanetto principe che farebbe
quanto fosse in suo potere; ma che conveniva intendersela ancora coi
popoli; e, licenziatosi, se ne tornò colla sua flotta in Sicilia. Fu
sentimento d'alcuni che in questa occasione Bonifazio traesse alle sue
voglie il valoroso, ma ambizioso Ruggieri di Loria, con farlo principe
dell'isole delle Gerbe e di Carchim in Africa, e con altre lusinghe.
Ma forse per altri più tardi si staccò Ruggieri dal suo amore verso
la Sicilia; ed egli in questi tempi, e molto più Giovanni da Procida
inclinarono a dichiarare re di Sicilia _don Federigo_, e di voler
piuttosto tentar la fortuna della guerra, che tornare sotto l'abborrito
giogo dei Franzesi. Fu spedito in Sicilia dal pontefice il suddetto
Giovanni di Calamandrano, per proferire a quei popoli quante mai grazie
ed esenzioni sapessero immaginare. Ma gli fu detto che i Siciliani
colla spada, e non già con delle carte pecore cercavano la pace; e che,
se non isloggiava presto dalla Sicilia, vi avrebbe lasciata la vita. Di
più non occorse per farlo tornar di galoppo indietro.

Nella notte del dì 8 di agosto del presente anno, venendo il dì 9,
terminò i suoi giorni[587] _Ottone Visconte_ arcivescovo e signore
di Milano, a cui dee la sua esaltazione la nobil casa de' Visconti
Milanese. Lasciò egli _Matteo_, suo nipote in alto stato. Secondo
Galvano Fiamma[588], alcuni nobili milanesi passarono a Lodi, e si
acconciarono coi Torriani, i quali con quel popolo e coi Cremonesi
andarono all'assedio di Castiglione; ma portatosi colà Matteo Visconte
coi Piacentini e Bresciani, li fece ben tosto decampare. Nel mese
di giugno, secondo il Corio[589], l'armata milanese andò fin sotto
le porte di Lodi, danneggiando il paese; ma nel settembre fu fatta e
gridata la pace, oppur la tregua fra Milano e Lodi. Di questi fatti ci
assicura anche la Cronica di Parma[590]. Contrassero in quest'anno lega
i Parmigiani coi Bolognesi, e seguirono poi delle funeste novità nella
loro città. Era stato eletto arcivescovo di Ravenna _Obizzo da San
Vitale_, vescovo allora di Parma: del che fu fatta grande allegrezza da
quei della sua fazione. Ma nel dì 23 d'agosto la fazione contraria de'
Correggeschi, facendo correre voce che il medesimo prelato macchinasse
contro alla patria, ed avesse fatta massa d'armi nel suo palagio, mosse
a rumore il popolo, e furiosamente con esso andò a quella volta. Il
vescovo ebbe la sorte di salvarsi, e, fuggito a Reggio, si trasferì
poscia a Ravenna. Furono mandati ai confini moltissimi seguaci della
parte ghibellina; e i Bolognesi inviarono a Parma ducento uomini d'armi
da tre cavalli l'uno con cinquecento pedoni. Più strepitosa ancora fu
la sollevazione che si fece nella stessa città di Parma nella festa
di santa Lucia, in cui amendue le fazioni vennero alle mani, e dopo
lungo combattimento rimasero rotti i Sanvitali e posti in fuga, e
il monistero di san Giovanni de' Benedettini fu messo a sacco, con
altri non pochi disordini. Ritiraronsi gli usciti a Cuvriago, e vi si
fecero forti coll'aiuto del marchese _Azzo VIII_ d'Este, il quale fu
creduto che avesse mano in cotali turbolenze con disegno d'acquistare
la signoria di Parma. Comunque sia, avendo presa il marchese la
protezione di quei fuorusciti, guerra nacque fra lui e il popolo
di Parma. _Alberto Scotto_, signor di Piacenza, spedì un suo nipote
con soldatesche in aiuto de' Parmigiani. Colà parimente Milano inviò
un buon rinforzo; e i Bolognesi, dopo avervi trasmessa di nuovo una
compagnia di cento uomini d'armi, determinarono di far guerra per essi
al marchese d'Este. Diede esso marchese[591] il passo per Modena e
Reggio ai lor soldati ed ambasciatori, perchè protestarono di passare
a Parma per rimettere la concordia fra que' cittadini e la parte del
vescovo; ma si trovò poi burlato, ed anch'egli si diede a far gente
in sua casa, e broglio in Romagna contra de' Bolognesi. Nel mese
d'ottobre esso marchese Azzo nella sua terra di Rovigo fece cavaliere
_Ricciardo_, figliuolo di _Gherardo_ da _Camino_ signore di Trivigi,
_sic magnifice_, per attestato della Cronaca di Parma, _quod numquam
auditum fuerat de aliquo, quod sic fieret_.

Nell'anno presente ancora si fecero delle novità in Brescia[592];
imperciocchè per maneggio di _Matteo Visconte_ tutti i partigiani
della casa della Torre, cioè i Guelfi, furono scacciati dalla città
e banditi col guasto di tutti i loro beni: perlochè si rifugiarono al
marchese d'Este capo della parte guelfa. Per lo contrario, _Bardelone_
de' Bonacossi signore di Mantova[593] cavò dalle carceri _Taino_
suo fratello con un suo nipote, e li mandò a' confini; ed, oltre a
ciò, rimise in Mantova due mila persone già bandite, cassando ogni
statuto fatto contra di loro: del che dovette riportare gran lode.
Ma non si può abbastanza spiegare, come lo spirito della bestial
discordia si diffondesse in questi tempi per l'Italia. In Firenze
il popolo superiorizzava, ed avea fatto degli statuti molto gravosi
contra de' nobili e grandi[594], mosso specialmente da Giano della
Bella, arditissimo popolano. Non potendo più sofferire i nobili questo
aggravio, nel dì 6 di luglio, dopo aver fatta congiura, e ragunata di
gran gente, fecero istanza che fossero cassate quelle ingiuste leggi.
Per questo fu in armi tutta la città. Si schierarono i grandi colle
lor masnade nella piazza di San Giovanni, e voleano correre la terra.
Ma il popolo asserragliò e sbarrò le strade, acciocchè la cavalleria
non potesse correre, e stette così ben unito e forte al palazzo del
podestà, che i grandi non osarono di più. Prese da ciò maggior piede la
gara e il mal animo dell'una contra dell'altra parte; e di qui cominciò
la città di Firenze a declinare in malo stato con gravi sciagure, che
andremo a poco a poco accennando. Anche in Pistoja, secondochè s'ha da
Tolomeo da Lucca[595], in quest'anno ebbe principio una fiera discordia
fra i nobili della casa de' Cancellieri, i quali si divisero in due
fazioni. Bianchi e Neri, cadauna delle quali ebbe gran seguito. Ne
succederono ammazzamenti, e si sparse dipoi questo veleno per le città
di Firenze, di Lucca e d'altri luoghi, ne' quali cadauna d'esse fazioni
trovò protettori e partigiani. Il Villani e la Storia Pistoiese pare
che mettano il cominciamento di questa maledetta divisione all'anno
1300.

Da moltissimi anni era anche divisa la città di Genova in due fazioni,
cioè ne' Mascherati ghibellini, e ne' Rampini guelfi. Più che mai ciò
non ostante, si accendeva la guerra fra quel popolo e i Veneziani.
Questo bisogno del pubblico e la cura massimamente di _Jacopo da
Varagine_ arcivescovo di Genova[596] portarono nel mese di gennaio
alla pace e concordia gli animi loro divisi. E quivi vedendosi che
in Venezia si faceva un terribile armamento di legni, col vantarsi
alcuni di voler venire fino a Genova, stimolati dal punto d'onore
e dall'antica gara i Genovesi, si misero anch'essi a farne uno più
grande e strepitoso. S'interpose _papa Bonifazio_ nei mese di marzo,
e chiamati a Roma i deputati di amendue le città, intimò una tregua
fra loro sino alla festa di san Giovanni Batista, sperando intanto
di ridurre queste due feroci nazioni a concordia; ma nulla si potè
conchiudere. Mirabile e quasi incredibil cosa è l'udire, per attestato
del suddetto Jacopo da Varagine, che i Genovesi giunsero ad armare
ducento galee, che furono poi ridotte a sole cento cinquantacinque,
cadauna delle quali aveva almeno ducento venti armati, altre ducento
cinquanta, ed altre sino a trecento. Mandarono poscia a Venezia
dicendo, che se i Veneziani aveano il prurito di venire a Genova
per combattere, non s'incomodassero a far sì lungo viaggio; perchè
i Genovesi con Uberto Doria loro ammiraglio andavano in Sicilia ad
aspettarli, e che quivi li sodavano a battaglia[597]. Udita questa
sinfonia, i saggi veneziani stimarono meglio di disarmare, e di
lasciar che gli altri passassero, siccome fecero soli, a fare una
bella comparsa ne' mari di Sicilia. Ma che? tornati che furono a casa i
Genovesi pieni di boria, come se avessero annientata la potenza veneta,
si risvegliò fra loro il non estinto fuoco delle fazioni per gare
di preminenza e risse cominciate nell'armata suddetta[598]. Però sul
finire dell'anno la parte guelfa, capi di cui erano i Grimaldi, venne
alle mani colla ghibellina, onde erano capi i Doria e gli Spinoli, e
cominciarono un'aspra guerra cittadinesca che impegnò tutto il popolo
della città: del che parleremo all'anno seguente. In Romagna[599]
nell'aprile di quest'anno fu inviato per conte e governatore _Pietro
arcivescovo_ di Monreale, il qual fece alcune paci in quella provincia,
tolse a _Maghinardo da Susinana_ l'ufficio di capitano di Faenza, e in
Ravenna fece abbattere i palagi di _Guido da Polenta_ e di _Lamberto_
suo figliuolo. Dopo aver ridotto in Faenza i fuorusciti, si stette poco
a sentire una sollevazione in quella città fra i conti di Cunio e i
Manfredi dall'una parte, e Maghinardo, i Rauli ed Acarisi dall'altra.
Si venne a battaglia, e andarono sconfitti i primi, obbligati perciò
ad uscire di quella città, e restarono burlati i Bolognesi, i quali
passavano d'intelligenza con essi per isperanza di tornar padroni di
Faenza. Poco durò il governo del suddetto arcivescovo di Monreale,
perchè nell'ottobre arrivò a Rimini _Guglielmo Durante_ vescovo
mimatense, ossia di Mande in Linguadoca, eletto da papa _Bonifazio
VIII_ marchese della marca di Ancona e conte della Romagna, celebre
giurisconsulto, autore dello _Speculum_ _juris_, onde fu appellato
_Speculator_, e di altre opere, il quale per molto tempo era stato
pubblico lettore di leggi e canoni nella città di Modena. Fu ricevuto
con onore da tutte le città della Romagna. Ma nel dì 19 di dicembre
venne all'armi _Malatesta da Verucchio_ nella città di Rimini colla
sua fazione guelfa contro la ghibellina di Parcità, e la spinse fuori
colla morte di molti. _Guido conte_ di Montefeltro, rimesso in grazia
del papa, venne in quest'anno a Forlì, e gli furono restituiti tutti i
suoi beni. D'uomo tale par che facesse capitale papa Bonifazio per le
sue occorrenze. Ma egli di lì a poco, cioè nell'anno seguente, o perchè
si mutò il vento, oppure per vero desiderio di darsi alla penitenza
de' suoi peccati, si fece frate dell'ordine francescano, e in quello
terminò poi i suoi giorni, ma non sì presto.

NOTE:

[581] Chron. Forolivien., tom. 22 Rer. Ital.

[582] Jacobus Cardinalis, in Vita Coelestini V, P. I, tom. 3 Rer. Ital.
Ptolom. Lucens., Hist. Eccl., tom. 11 Rer. Ital.

[583] Giovanni Villani, lib. 8, cap. 6. Ferretus Vicentinus, Hist.,
lib. 2, tom. 9 Rer. Ital.

[584] Nicolaus Specialis, lib. 2, cap. 20, tom. 10 Rer. Ital.

[585] Jacobus Cardinalis, in Vita Coelestini V, P. 1, tom. 3 Rer. Ital.

[586] Nicolaus Specialis, lib. 2, cap. 22, tom. 10 Rer. Ital.

[587] Annales Mediolan., tom. 16 Rer. Ital.

[588] Gualv. Flamma, in Manip. Flor., cap. 334.

[589] Corio, Istor. di Milano.

[590] Chron. Parmense, tom. 9 Rer. Ital.

[591] Chron. Estense, tom. 15 Rer. Ital.

[592] Malvec., Chron. Brix., tom. 14 Rer. Ital.

[593] Chron. Parmense, tom. 9 Rer. Ital. Chron. Estense, tom. 15 Rer.
Ital.

[594] Giovanni Villani, lib. 8, cap. 12.

[595] Ptolomaeus Lucens., Annal. brev., tom. 11 Rer. Ital.

[596] Jacobus de Varagine, Chron. Genuens., tom. 9 Rer. Ital.

[597] Continuator Danduli, tom. 12 Rer. Ital.

[598] Giovanni Villani, lib. 8, cap. 14. Jacobus de Varagine, Chron.
Genuens., tom. 9 Rer. Ital. Georg. Stella, Annal. Genuens., tom. 17
Rer. Ital.

[599] Chron. Foroliviens., tom. 22 Rer. Ital.




    Anno di CRISTO MCCXCVI. Indiz. IX.

    BONIFAZIO VIII papa 3.
    ADOLFO re de' Romani 5.


Quando si credeva papa _Bonifazio VIII_ d'essere come in porto
nell'affare della restituzion della Sicilia, egli se ne trovò più
che mai lontano. Irritati al maggior segno i Siciliani, perchè il re
_Giacomo_ senza alcuna contezza, nonchè assenso d'essi, avesse ceduto,
e, per dir così, venduto quel regno ai troppo odiati Franzesi, nel dì
25 di marzo, in cui cadde la Pasqua dell'anno presente, proclamarono
re di Sicilia l'infante _don Federigo_ fratello dello stesso re
Giacomo. Fu egli con gran solennità coronato nella cattedrale di
Palermo, e in quello stesso giorno fece molti cavalieri, alzò altri
al grado di conti, e dispensò molte altre grazie[600]. Dappertutto si
videro giuochi e bagordi; e, mossosi il re novello da Palermo, passò
a Messina, dove trovò tutto quel popolo in festa e pronto a servirlo.
Andossene dipoi a Reggio in Calabria, e, dato ordine a _Ruggieri di
Loria_ che uscisse in mare colla sua flotta, egli stesso coll'esercito
di terra andò a mettere l'assedio alla città di Squillaci, e con
levare ai cittadini i canali dell'acqua, gli obbligò a rendersi. Di là
portossi sotto Catanzaro, dove si trovava Pietro Ruffo, conte di quella
forte città, ed uno de' primi baroni della Calabria, a cui non mancava
gente in bravura e copia, molto atta ad una gagliarda difesa. Era
Ruggieri di Loria parente del conte, e come tale dissuase la impresa.
Stette saldo il re Federigo a volerla; ed allorchè coi furiosi assalti
si vide essa città vicina a cadere, ottenne il medesimo Ruggieri che
si venisse a patti, e che, se in termine di quaranta giorni non veniva
soccorso, la città si rendesse. Passato il tempo, fu osservata la
capitolazione, e Catanzaro venne alle sue mani. Fu anche dato soccorso
a Rocca Imperiale, ed acquistato Policoro. Sotto Cotrone, preso
anch'esso e saccheggiato, cominciò a sconciarsi la buona armonia fra
il re e Ruggieri di Loria, ma per allora non ne fu altro. Impadronissi
dipoi il re Federigo di Santa Severina e di Rossano. Intanto, portata
a papa Bonifazio la nuova che don Federigo avea presa la corona di
Sicilia, non solamente contra di lui, ma contra ancora del re Giacomo
suo fratello si accese di collera, figurandosi che fra amendue passasse
intelligenza segreta, per burlare in questa guisa non meno il re Carlo
che il papa stesso. Annullò dunque tosto, per quanto a lui apparteneva,
tutti gli atti di don Federigo e de' Siciliani, e spiegò contra d'essi
tutto l'apparato delle pene spirituali e temporali; per le quali
nondimeno nulla si cambiò il cuor di quei popoli. Risentitamente ne
scrisse ancora al re Giacomo; ma questi ampiamente rispose e giurò
di non aver parte nella risoluzion presa dal fratello (e dicea il
vero), esibendosi pronto ad eseguir dal suo canto quanto era da lui
stato promesso. Anzi egli, non so se chiamato dal papa, oppure di
sua spontanea volontà, si preparò per venire a Roma, affine di meglio
sincerare esso pontefice e il re Carlo del suo retto procedere.

La guerra insorta fra _Azzo VIII_ marchese d'Este, signor di Ferrara,
e i Parmigiani e Bolognesi collegati, andava ogni dì più prendendo
vigore[601]. Dal canto loro maggiormente si afforzarono i Parmigiani,
con accrescere la loro lega, nella quale entrarono il comune di
Brescia e i fuorusciti di Reggio e di Modena, tutti contro il marchese
Azzo. Seguirono poi varie ostilità in quest'anno fra essi Parmigiani
e le milizie dell'Estense sul Reggiano, che non meritano d'essere
registrate. Studiossi anche il marchese dal canto suo d'avere de'
partigiani dalla parte della Romagna. Tirò in Argenta a parlamento
_Maghinardo da Susinana_ coi Faentini, _Scarpetta degli Ordelaffi_
coi deputati di Forlì e di Cesena, _Uguccione_ dalla _Faggiuola_,
che comincia in questi tempi a far udire il suo nome, coi Lambertazzi
usciti di Bologna, ed altri Ghibellini di Ravenna, Rimini e Bertinoro.
Fu risoluto di togliere Imola ai Bolognesi. Di questo trattato
_Guglielmo Durante_ conte della Romagna spedì l'avviso a Bologna,
acciocchè prendessero le necessarie misure e precauzioni. E infatti i
Bolognesi inviarono quattro mila pedoni e molta cavalleria in rinforzo
d'Imola. Ma nel dì primo d'aprile, venuto l'esercito del marchese
Azzo con Maghinardo e cogli altri collegati, arrivò al fiume Santerno,
alla cui opposta riva trovò schierati i Bolognesi, Imolesi ed usciti
di Faenza, per impedire il passo del fiume che era allora assai
grosso[602]. Ma, valicato il Santerno dai Ferraresi e Romagnuoli, si
venne ad un caldo combattimento. Non ressero lungo tempo i Bolognesi;
molti ne furono morti, molti presi; e fuggendo il resto verso Imola, i
vincitori in inseguirli entrarono anch'essi nella città, e ne divennero
padroni. L'autore della Cronica Forlivese[603] scrive che furono fatti
prigioni più di duemila persone.

Nello stesso dì primo d'aprile il marchese Azzo con altro esercito
dalla parte di Modena andò a fortificare le castella di Vignola,
Spilamberto e Savignano; e soprattutto attese[604] a rimettere in
piedi le fortificazioni di Bazzano, dove lasciò un buon presidio.
Concertarono poscia insieme i Bolognesi e Parmigiani di unitamente far
oste ad uno stesso tempo nell'autunno, gli uni contro Modena, e gli
altri contra di Reggio. Ma i soli Bolognesi effettuarono il concordato;
imperciocchè, unito un possente esercito di lor gente co' signori
da Polenta, coi Malatesti ed altri Romagnuoli, e con un rinforzo di
Fiorentini, ripigliarono per forza il castello di Savignano. Coll'aiuto
de' Rangoni e d'altri fuorusciti di Modena presero Montese ed altre
castella del Frignano; e si misero poi con grave vigore all'assedio
di Bazzano. Si sostenne quella guarnigione, composta di quattrocento
cavalieri e di mille fanti, per lo spazio d'un mese; ma vinta in fine
dalla fame, e veggendo che non veniva soccorso (giacchè il marchese
accompagnato da Maghinardo uscì bene in campagna con molte forze, ma
non giudicò utile l'azzardare una battaglia), a patti di buona guerra
nel dì 25 di novembre cadde in poter de' Bolognesi. Altre ostilità
succederono in quest'anno[605], perchè il marchese Azzo co' Modenesi e
Reggiani cavalcò sul Bolognese nel dì 6 di giugno sino a Crespellano e
al borgo di Panigale; e nello stesso tempo il _marchese Francesco_ suo
fratello co' Ferraresi venne dalla sua parte sino alla terra di Peole
e al Tedo, saccheggiando, bruciando e, facendo prigioni. E intanto
il _conte Galasso_ da Montefeltro, e Maghinardo Pagano da Susinana,
capitano della lega colle milizie di Faenza, Forlì, Imola e Cesena,
assalì il distretto di Bologna, venendo a Castel San Pietro e alle
terre di Legnano, Vedriano, Frassineto, Galigata e Medecina, con orridi
saccheggi e bruciamento di più di due mila case. La Cronica di Forlì,
più delle altre esatta e copiosa in questi tempi, descrive minutamente
questi fatti della Romagna con assaissimi altri, che troppo lungo
sarebbe il voler qui rammentare. Ma non si dee tacere che nel dì 15 di
luglio i Calboli coi Riminesi, Ravennati ed altre loro amistà, presero
la città di Forlì colla morte di molti: il che udito da Scarpetta degli
Ordelaffi e da Maghinardo che erano all'assedio di Castelnuovo[606],
a spron battuto volarono colà, e ricuperarono la città, uccidendo e
prendendo non pochi degli entrati. E poscia renderono la pariglia ai
Ravegnani con iscorrere ed incendiare il lor paese sino alle mura della
città. Nel dì 26 d'aprile Guglielmo Durante conte della Romagna, stando
in Rimini, privò di tutti i lor privilegii, onori e dignità le città
di Cesena, Forlì, Faenza ed Imola: rimedii da nulla per guarire i mali
umori di tempi sì sconcertati.

Nel dì 30 del precedente dicembre[607] si diede principio entro la
città di Genova alla guerra e alle battaglie fra i Grimaldi e Fieschi,
e loro aderenti guelfi dall'una parte, e i Doria e Spinoli coi loro
parziali ghibellini dall'altra. Nelle lor torri e case si difendeano,
e da esse offendevano, cercando or l'una or l'altra di occupare il
palazzo del pubblico e gli altri siti forti. Vi restarono preda del
fuoco moltissime case, e fu bruciato fino il tetto della cattedrale
di San Lorenzo[608], perchè i Grimaldi s'erano afforzati nella torre
maggiore d'essa chiesa. Dalla Lombardia e da altri luoghi concorse gran
gente in aiuto di cadauna delle parti; ma più furono i combattenti di
quella dei Doria e Spinoli: laonde dopo più di un mese della tragica
scena di quei combattimenti, soccombendo i Grimaldi e Fieschi, si
videro nel dì 7 di febbraio obbligati a cercar lo scampo colla fuga
fuori della città. Furono appresso eletti capitani governatori di
Genova _Corrado Spinola_ e _Corrado Doria_, e cessò tutto il rumore. Ma
per mare seguitò la guerra fra essi Genovesi e i Veneziani[609]. Azione
nondimeno che meriti osservazione non accadde fra loro, se non che da
Venezia furono spedite venticinque galee ben armate sotto il comando di
Giovanni Soranzo, le quali ite a Caffa, città posseduta dai Genovesi
nella Crimea, la presero e saccheggiarono, con bruciare alquante navi
e galee d'essi nemici. Era divisa anche la città di Bergamo nelle
fazioni de' Soardi e Coleoni[610]. Nel mese di marzo vennero queste
alle mani, e i Coleoni ne furono scacciati. Rientrati poi questi
nella città nel dì 6 di giugno, e rinforzati dai Rivoli e Bongi,
costrinsero alla fuga i Soardi, di modo che _Matteo Visconte_ rimase
escluso affatto dal dominio di quella città. Di torri e di case ivi si
fece allora un gran guasto. Nell'anno presente _Giovanni marchese_ di
Monferrato prese per moglie _Margherita_ figliuola di _Amedeo_ conte
di Savoia[611]. Poi, fatta lega con _Manfredi marchese_ di Saluzzo,
ed unito un buon esercito, prese e mise a sacco la città d'Asti, con
iscacciarne i Solari e gli altri del partito guelfo. In Toscana non si
udì novità alcuna degna di conto, se non che, per attestato di Tolomeo
da Lucca[612], _Adolfo re_ dei Romani inviò colà per suo vicario
Giovanni da Caviglione. I Toscani, a' quali rincrescevano forte le
visite di questi uffiziali cesarei, ricorsero a papa _Bonifazio VIII_,
perchè li liberasse da costui, esibendo ottanta mila fiorini di oro,
quattordici mila de' quali toccarono per la sua rata al comune di
Lucca. Il papa rimandò a casa sua questo vicario, contentandolo con
dare il vescovato di Liegi ad un suo fratello, e mise nella borsa sua
il danaro pagato dai buoni Toscani. Trovarono i Pisani in quest'anno un
bel ripiego per farsi rispettare dai vicini nemici[613], e fu quello di
eleggere per podestà e governatore della loro città lo stesso Bonifazio
papa, con assegnargli quattro mila lire annualmente per suo salario.
Accettò benignamente il pontefice questo impiego, e, sciolti i Pisani
dall'interdetto e dalle scomuniche, mandò colà per suo vicario Elia
conte di Colle di Val d'Elsa. Richiamò esso papa dal governo della
Romagna[614] _Guglielmo Durante_ vescovo, e colà inviò con titolo di
conte Masino da Piperno, fratello di _Pietro cardinale_ di Piperno.
Entrò egli in quella provincia sul fine di settembre, e fece ritirare
l'esercito di Maghinardo dall'assedio di Massa de' Lombardi.

NOTE:

[600] Nicol. Specialis, lib. 3, cap. 1, tom. 10 Rer. Ital.

[601] Chron. Parmense, tom. 9 Rer. Ital. Chron. Estense, tom. 15 Rer.
Ital.

[602] Matth. de Griffonibus, Annal. Bononiens., tom. 18 Rer. Ital.

[603] Chron. Forolivien., tom. 22 Rer. Ital.

[604] Chron. Parmense.

[605] Chron. Forolivien.

[606] Chron. Caesen., tom. 15 Rer. Ital.

[607] Georgius Stella, Annal. Genuens., lib. 1, cap. 8, tom. 17 Rer.
Ital.

[608] Giovanni Villani, lib. 8, cap. 14.

[609] Contin. Danduli, tom. 12 Rer. Ital.

[610] Corio, Istor. di Milano. Gualvaneus Flamma, Manip. Flor.

[611] Chron. Astense, tom. 11 Rer. Ital. Benvenuto da S. Giorgio,
Istoria del Monferrato, tom. 23 Rer. Ital.




    Anno di CRISTO MCCXCVII. Indizione X.

    BONIFAZIO VIII papa 4.
    ADOLFO re de' Romani 6.


Venne in quest'anno a Roma _Giacomo re_ d'Aragona, non tanto per far
costare a papa _Bonifazio_ l'onoratezza sua, e d'essere ben lontano
dall'approvare, non che dal proteggere, le risoluzioni prese da'
Siciliani e da _don Federigo_ suo fratello, quanto per vantaggiare i
proprii interessi con ismugnere nuove grazie dalla corte pontificia.
E fattosi conoscere dispostissimo ad impiegar tutte le sue forze dove
gli ordinasse il papa[615], e precisamente contra dello stesso suo
fratello: Bonifazio aprì gli scrigni della confidenza e liberalità
pontificia verso di lui, con investirlo della Sardegna e Corsica, dove
egli non possedeva un palmo di terreno, e con dichiararlo capitan
generale dell'armata che si dovea spedire contro gl'infedeli, per
ricuperar Terrasanta, o altri Stati dalle mani de' Saraceni. Questo
era il colore che spesse volte si dava in questi tempi alle imprese
che doveano farsi contra de' medesimi cristiani, e serviva di pretesto
per aggravar di decime le chiese della Cristianità. La intenzion
vera, siccome i fatti lo dimostrarono, era di assalir la Sicilia, e di
levarla a don Federigo per consegnarla al _re Carlo II_. Ed appunto
esso re Carlo venne anch'egli a Roma, e per istrignere maggiormente
nel suo partito il suddetto re Giacomo, conchiuse seco di dar per
moglie a _Roberto_ suo terzogenito _Jolanta_, ossia _Violanta_,
sorella del medesimo re Giacomo. Avea già esso Giacomo richiamati
dalla Sicilia tutti gli Aragonesi e Catalani, parte de' quali ubbidì,
e parte no[616]; e, stando in Roma, spedì un'ambasciata al fratello
don Federigo, pregandolo di voler venire sino all'isola di Ischia, per
abboccarsi con lui, e trattar seco de correnti affari. Don Federigo,
ricevuta questa ambasciata, dalla Calabria se ne tornò a Messina, e
colà ancora richiamò _Ruggieri di Loria_, il quale, dopo aver preso
Otranto, era passato sotto Brindisi, per consultare con lui e co'
Siciliani quello che convenisse di fare in sì scabrose contingenze.
Il parere di Ruggieri fu, ch'egli andasse; diedero il lor voto in
contrario i sindachi della Sicilia. Vennero poi lettere dal re Giacomo,
che chiamava a Roma Ruggieri di Loria, e don Federigo con isdegno gli
permise di andare, ma con promessa di ritornare. Tuttavia perchè egli
prima di mettersi in viaggio avea provveduto d'armi e di vettovaglia
alcune castella in Calabria, e dai maligni fu supposto a don Federigo
ciò fatto a tradimento da Ruggieri, come se egli già meditasse di
ribellarsi; andò tanto innanzi lo sconcerto degli animi, che Ruggieri
fu vicino ad essere ritenuto prigione; e poscia se ne fuggì, e, andato
a Roma, si acconciò col re Giacomo a' danni del fratello. Fatal colpo
di somma imprudenza di don Federigo, o de' suoi consiglieri, fu il
perdere, in occasione di tanto bisogno, un sì prode ed accreditato
ammiraglio, e non solo perderlo, ma farselo nemico. Altra ambasceria
venne dal re Giacomo alla _regina Costanza_ sua madre, con ordine di
passare a Roma con _Violanta_ sorella d'esso re, destinata in moglie
a _Roberto duca_ di Calabria. Venne la regina colla figliuola; fu
assoluta e ben veduta dal papa; seguirono le nozze di Violanta; e
Costanza si fermò dipoi fino alla morte in Roma. Altri dicono ch'ella
passò in Catalogna, ma afflitta ed inconsolabile, per vedere la
guerra imminente fra i due suoi figliuoli. Tornossene il re Giacomo in
Catalogna a fare i preparamenti necessarii por soddisfare all'impegno
contratto col pontefice e col re Carlo suo suocero. Don Federigo
informato della fuga di Ruggieri di Loria, dopo averlo fatto proclamare
nemico pubblico, e posto l'assedio a quante castella egli possedeva in
Sicilia, di tutto lo spogliò.

Ebbe principio in quest'anno la detestabil briga de' Colonnesi contro
papa _Bonifazio VIII_. Non si sa bene il motivo di tale rottura. Per
attestato di Giovanni Villani[617], perchè i due cardinali _Jacopo_ e
_Pietro_ erano stati contrarii alla sua elezione, Bonifazio conservò
sempre un mal animo contra di loro, pensando continuamente ad
abbassarli ed annientarli. Aggiugne il Villani, concorde in ciò con
Tolomeo da Lucca[618], che _Sciarra_, oppure _Stefano_ dalla Colonna,
nipote d'essi cardinali, avea prese le some degli arnesi e del tesoro
del papa che veniva da Anagni, ovvero, secondo altri[619], che andava
da Roma ad Anagni, ed erano ottanta some tra oro, argento e rame.
Ma niuna menzione di questo facendo il papa nella bolla fulminatrice
contra de' Colonnesi, si può dubitare della verità del fatto. Non altra
ragion forte in essa bolla[620] adduce Bonifazio, se non che questi
due cardinali tenevano corrispondenza con _don Federigo_ usurpator
della Sicilia, e che, avvertiti, non aveano lasciato questo commercio,
nè aveano permesso che Stefano dalla Colonna, fratello del cardinal
Pietro, ammettesse presidio pontificio nelle loro terre di Palestrina,
Colonna e Zagaruolo: per li quali enormi delitti con bolla pubblicata
nel dì 10 di maggio, non solamente scomunicò i suddetti due cardinali,
ma li depose ancora, privandoli del cardinalato e d'ogni altro
benefizio, con altre pene e censure contra de' lor parenti e fautori.
S'erano ritirati alle lor terre questi cardinali, con _Agapito_,
_Stefano_ e _Sciarra_, tutti dalla Colonna; e ossia che essi avessero
molto prima il cuor guasto, e sparlassero del papa, incitati sotto mano
da qualche principe; oppure che, irritati per questo fiero, creduto
da loro non meritato, gastigo, si lasciarono trasportare a dar fuori
uno scandaloso manifesto, in cui dichiaravano di non credere vero papa
Benedetto Gaetano, cioè il pontefice Bonifazio VIII, benchè fin qui
da essi riconosciuto e venerato per tale, allegando nulla la rinunzia
di papa _Celestino V_, per sè stessa, ed anche perchè procurata con
frodi ed inganni, e perciò appellando al futuro concilio. V'ha chi
pretende che tal manifesto, tendente ad uno scisma, uscisse fuori prima
della bolla e deposizione suddetta; ma il contrario si raccoglie da
un'altra bolla d'esso papa Bonifazio, fulminata nel dì dell'Ascensione
del Signore contra di essi cardinali deposti e di tutti i Colonnesi,
in cui per cagion di questo libello aggrava le lor pene, li priva di
tutti i loro stati e beni, e vuol che si proceda contra d'essi come
scismatici ed eretici. Fece egli dipoi diroccare in Roma i palagi, e
spedì le milizie all'assedio delle lor terre. Circa questi tempi ancora
insorsero dissapori fra il papa e _Filippo il Bello_ re di Francia, a
cagione di avere il re pubblicata una legge (e questa dura tuttavia)
che non si potesse estraere danaro fuori del regno, pretendendo il papa
ch'egli perciò fosse incorso nella scomunica, mentre con ciò s'impediva
il venir le rugiade solite, e quelle massimamente delle decime, alla
corte di Roma. Diede anche ordine il pontefice ai due cardinali legati
che erano in Francia, di apertamente pubblicare scomunicato il re e i
suoi uffiziali, se veniva impedito il trasporto d'esso danaro dovuto
alla santa Sede: cose tutte che col tempo si tirarono dietro delle
pessime conseguenze, figlie dell'interesse, che da tanti secoli va e
sempre forse pur troppo andrà sconcertando il mondo.

Durando la guerra fra il _marchese Azzo_ d'Este e i Parmigiani, ognuna
delle parti facea quel maggior danno che poteva all'altra[621]. Si
frapposero amici, persuadendo la pace; e sopra tutto ne fece premura
Guido da Correggio, potente presso i Parmigiani, perchè tutto il suo
era sotto il guasto. Si conchiuse adunque l'accordo fra essi nel mese
di luglio, e nel dì quinto di agosto furono rilasciati i prigioni.
Ma di questa pace particolare si dolsero forte i Bolognesi, perchè
lasciati soli in ballo dai Parmigiani, e ne furono anche malcontenti
gli usciti di Parma, perchè abbandonati dal marchese; e però
continuarono essi la guerra contra della loro città. Altrettanto fece
il marchese Azzo coi collegati romagnuoli[622] contra de' Bolognesi,
seguitando i guasti e gli incendii dall'una parte e dall'altra. Fu
eletto in quest'anno per lor capitano di guerra dalle città di Cesena,
Forlì, Faenza ed Imola, _Uguccione dalla Faggiuola_, il quale nel dì
21 di febbraio in Forlì prese il baston da comando, poscia nel mese
di maggio uscì con potente esercito a' danni de' Bolognesi. Giunto
nelle vicinanze di Castello San Pietro, sfidò a battaglia l'armata
vicina dei medesimi Bolognesi, i quali si guardarono di entrare in
così pericoloso cimento. Intanto papa Bonifazio non rallentava il
suo studio, premendogli forte di far cessare questa guerra; ma per
ora non gli venne fatto, siccome neppure ai Fiorentini, che spedirono
anch'essi degli ambasciatori a questo fine. Nell'anno presente[623] i
Grimaldi e Fieschi usciti di Genova fecero più che mai guerra contro
la lor patria; ed accadde che Francesco dei Grimaldi, per soprannome
Malizia, vestito da frate minore, s'introdusse nella terra di Monaco,
e s'impadronì di esso e de' suoi due castelli, e quivi fortificatosi
inferì dei gravissimi danni a Genova, corseggiando per mare.
Signoreggia tuttavia in quella terra con titolo principesco la famiglia
Grimalda.

NOTE:

[612] Ptolomaeus Lucens., Annal. brev., tom. 11 Rer. Ital.

[613] Raynald., in Annal. Ecclesiast.

[614] Chron. Forolivien., tom. 22 Rer. Ital.

[615] Raynald., in Annal. Eccles.

[616] Nicolaus Special., lib. 2, cap. 12, tom. 10 Rer. Ital.

[617] Giovanni Villani, lib. 8, cap. 21.

[618] Ptolom, Lucens., Annal. brev., tom. 11 Rer. Ital.

[619] Chron. Forolivien., tom. 22 Rer. Ital.

[620] Raynald., in Annal. Eccles.

[621] Chron. Estense, tom. 15 Rer. Ital. Chron. Parmense, tom. 9 Rer.
Ital.




    Anno di CRISTO MCCXCVIII. Indiz. XI.

    BONIFAZIO VIII papa 5.
    ALBERTO Austriaco re de' Romani 1.


Fecesi in quest'anno una brutta tragedia in Germania[624]. Si
guardavano di mal occhio da gran tempo _Adolfo re_ de' Romani, e
_Alberto duca_ d'Austria e Stiria, e conte d'Alsazia, figliuolo del
fu _re Ridolfo_. Dicono che Adolfo fosse dietro a privare Alberto
de' suoi Stati, e che perciò Alberto si affrettasse di levare a
lui il regno. Tirò questi nel suo partito _Vincislao re_ di Boemia,
_Gherardo arcivescovo_ di Magonza, il duca di Sassonia e il marchese
di Brandeburgo[625], principi che cominciarono a trattar di deporre
Adolfo, imputandolo d'inabilità al governo del regno per la sua
povertà, e ch'egli fosse solamente di danno alla repubblica. Spedirono
anche per questo a _papa Bonifazio_; ma non lasciò Adolfo di inviarvi
anch'egli i suoi ambasciatori. Furono favorevoli le risposte del papa
ad Adolfo; ma i suoi avversarii fecero credere d'averne anch'essi
delle altre, che approvavano i lor disegni. Che più? nella vigilia
della festa di san Giovanni Battista di giugno gli elettori di
Magonza, Sassonia e Brandeburgo diedero la sentenza della deposizione
di Adolfo, ed elessero re il duca d'Austria _Alberto_. Per questo
fu in armi la Germania tutta, e fu decisa la lite nel dì 2 di luglio
dell'anno presente con una giornata campale fra gli eserciti di questi
due principi presso Vormazia, nella quale restò morto il _re Adolfo_.
Poscia nell'universal dieta, tenuta a Francoforte nella vigilia di san
Lorenzo, a pieni voti fu eletto re de' Romani il suddetto _Alberto
duca_ d'Austria, e coronato solennemente in Aquisgrana nella festa
di san Bartolommeo. Fu sommamente disapprovato questo fatto da papa
Bonifazio; e però avendogli il re Alberto nell'anno seguente fatta
una spedizione di ambasciatori[626], per essere confermato dalla
santa Sede, sempre il papa rispose ch'egli era indegno dell'imperio,
anzi reo di lesa maestà, per aver ucciso il suo sovrano. Benvenuto da
Imola[627] tanto nella sua Cronichetta, quanto ne' suoi Comenti sopra
Dante, aggiugne che Bonifazio assiso sul trono, e tenendo la corona in
capo con una spada a lato, bruscamente dicesse a quegli ambasciatori:
_Io, io son Cesare, io l'imperadore_. Può questa essere una fandonia
del secolo susseguente; ma è ben fuor di dubbio che nulla potè mai
ottenere questo re novello, finattantochè nato al papa bisogno di lui,
con subitanea metamorfosi si trovò bella e nuova la di lui promozione,
e se gli fecero delle carezze. Si provò nel presente anno il flagello
del tremuoto in Italia nella festa di santo Andrea[628], che continuò
dipoi a farsi sentire per molti giorni e notti. Diroccò specialmente
in Rieti, Spoleti e Pistoia molte chiese e palagi e case; e la gente
si ricoverava alla campagna. N'ebbe gran paura anche papa Bonifazio,
che soggiornava allora in Rieti, perchè tremò forte il suo palagio, e
rifugiossi fuor di quella città nel convento de' frati predicatori; e
fabbricata una capanna di legno in mezzo ad un prato, quivi cominciò
a prendere riposo. Ma non per questo il feroce animo suo cessava dal
procurar la distruzione de' Colonnesi. Fece predicar contra d'essi la
crociata, dispensando le medesime indulgenze che si concedevano a chi
passava in Terra santa contro i nemici della fede di Cristo.

Fu bensì continuata in quest'anno ancora la guerra fra il _marchese
Azzo_ di Este e il comune di Bologna; ma perchè dall'una parte papa
Bonifazio, e dall'altra i Fiorentini amici de' Bolognesi andavano
trattando di pace, nulla di rilevante seguì in armi fra essi, se non un
ridicolo caso che si racconta negli Annali di Modena[629]. E fu, che
i Bolognesi armati fecero una notte sopra i Modenesi una scorreria,
venendo fino al borgo di Santa Agnese, che era vicino alla città,
senza che le sentinelle se n'accorgessero e gridassero all'armi. E
questo perchè i cani de' borghi cominciarono tutti ad abbaiar forte,
e commossero alla stessa sinfonia quelli della città, di modo che le
sentinelle per lo tanto strepito non poterono mai intendere ciò che
si dicessero i contadini e le genti di fuora. Per questo accidente
gli anziani di Modena bandirono tutti i cani, ordinando che fossero
uccisi. Io non mi fo mallevadore di questo avvenimento. Nè in Romagna
nè in Toscana accaddero novità degne di memoria. Strepitosa bensì
riuscì in quest'anno la guerra fra i Genovesi e Veneziani[630]. Era
uscito in corso Lamba Doria ammiraglio de' Genovesi con settantotto
ovvero ottantacinque galee, per danneggiare il paese nemico, venendo
sino all'Adriatico. A questa nuova i Veneziani fecero il loro sforzo,
e misero in mare novantacinque oppure novantasette galee ben armate
sotto il comando di Andrea Dandolo. Si scontrarono queste armate
navali a Curzola, e nel dì 8 di settembre, festa della natività della
Vergine, attaccarono la zuffa. Sì poderoso fu sulle prime l'urto dei
legni veneti, che sterminò dieci galee genovesi; ma procedendo poi
innanzi con disordine, i Genovesi, gente più ardita e valorosa che
allora solcasse il mare, stretti e ben ordinati si spinsero contra
di loro, e, dopo molto sangue sparso dall'una e dall'altra parte,
misero in rotta l'armata veneta, con riportare una sempre memoranda
vittoria. Imperciocchè presero ottantacinque galee, se dicon vero
le Storie genovesi, delle quali poi ne bruciarono sessantasette,
e l'altre diciotto condussero trionfanti a Genova. Nelle Croniche
venete è scritto che sessantacinque galee (numero nondimeno sempre
mirabile) vennero in potere de' Genovesi. Per quanto s'ha dalla Cronica
Estense[631] e da quella di Cesena[632], in quel fiero conflitto
perderono la vita circa nove mila Veneziani, e ne rimasero prigioni
sei mila e cinquecento, oppure sette mila e quattrocento, insieme
coll'ammiraglio Dandolo, il quale da lì a pochi giorni per la troppa
doglia terminò i guai della vita presente. Ferreto Vicentino[633]
diffusamente descrive questo memorabil combattimento. Portata a Venezia
la dolorosa nuova, ordinò tosto quel senato che si fabbricassero cento
galee di nuovo; ma o questo armamento non andò innanzi, o certo a nulla
servì. In Parma[634] seguì nell'anno presente pace e concordia fra
quei cittadini e i lor fuorusciti, per compromesso fatto in _Matteo
Visconte_ signor di Milano, dichiarato suo vicario anche da _Alberto
re_ de' Romani, ed in _Alberto Scotto_ signor di Piacenza. Ma furono
moltissimi i confinati in vigore di quel laudo, colla restituzion
nondimeno dei beni loro.

NOTE:

[622] Chron. Forolivien., tom. 22 Rer. Ital.

[623] Stella, Annal. Genuens., tom. 17 Rer. Italic. Chron. Astense,
cap. 18, tom. 11 Rer. Ital.

[624] Histor. Austr.

[625] Chron. Colmar. Henric. Stero, et alii.

[626] Ptolomaeus Lucens., Annal. brev., tom. 11 Rer. Ital.

[627] Benvenut., Hist. August.

[628] Giovanni Villani, lib. 8, cap. 25. Bernard. Guid., in Vita
Bonifacii VIII, P. 1, tom. 3 Rer. Ital. Ptolom. Lucens., Annal. brev.,
tom. 11 Rer. Ital.

[629] Annales Veter. Mutinens., tom. 11 Rer. Ital.

[630] Contin. Danduli, tom. 12 Rer. Ital. Georgius Stella, Annal.
Genuens., tom. 17 Rer. Ital.

[631] Chron. Estense, tom. 15 Rer. Ital.

[632] Chron. Caesen., tom. 14 Rer. Ital.




    Anno di CRISTO MCCXCIX. Indizione XII.

    BONIFAZIO VIII papa 6.
    ALBERTO Austriaco re de' Romani 2.


La crociata contra de' Colonnesi, pubblicata da _papa Bonifazio_,
e la guerra lor fatta, avea prodotto finora che all'armi pontificie
s'erano arrendute le città di Nepi, Zagaruola, Colonna ed altre terre,
dopo lungo assedio e con molto spargimento di sangue, e donate agli
Orsini e ad altri nobili romani. Fu anche assediata Palestrina, dove
si trovava un gagliardo presidio che rendeva inutili tutti gli sforzi
dell'armata papale. Si rodeva di rabbia papa Bonifazio, veggendo di
non poter vincere questa pugna; e però, se è vero ciò che racconta
Dante poeta[635], il quale fiorì in questi tempi, fatto chiamare a sè
Guido, già conte di Montefeltro, allora frate minore, a lui, come ad
uomo mastro di guerra, volle raccomandar la direzione di quell'assedio.
Se ne scusò _Guido_, allegando l'incompetenza del suo abito con quel
secolaresco impiego. Continuò Bonifazio a fargli istanza, perchè almeno
gl'insegnasse la maniera di forzar quella terra alla resa. Allora
Guido stette sopra sè un pezzo, e finalmente rispose, che conoscendo
inespugnabile coll'armi la città di Palestrina, non gli andava per
mente se non un ripiego; ma che non si attentava di proporlo per timore
d'incorrere in peccato. Oh, se è per questo, replicò allora Bonifazio,
io te ne assolvo. Allora Guido gli disse che bisognava promettere molto
ed attener poco. Non c'è obbligazione di credere questo fatto a Dante,
persona troppo ghibellina, e che taglia dappertutto i panni addosso a
papa Bonifazio, tuttochè ancora Giovani Villani[636] ci descriva questo
pontefice per uomo di larga coscienza, ove si trattava di guadagnare,
e che dicea essergli lecito tutto, purchè fosse utile alla Chiesa.
Forse i malevoli inventarono questa novella, con ricavarla dal seguente
avvenimento. Imperocchè Bonifazio fece destramente proporre il perdono
ai Colonnesi, e, liberalissimo di promesse, rimase d'accordo ch'essi
in veste nera andassero a gittarsi ai piedi suoi, confessando i falli
ed implorando misericordia. Così fecero. Avuta che ebbe il papa in
sua mano Palestrina, lungi dal rimettere in pristino i Colonnesi, come
n'avea, per quanto dicono, data parola, fece spianare dai fondamenti
quella città, privandola d'ogni onore, e fino del nome, con fabbricarne
un'altra in altro sito, e darle il nome di Città Papale. Cacciò
ancora prigione Giovanni da Ceccano degli Annibaldeschi lor parente, e
confiscò tutti i suoi beni. Atterriti da questo procedere i Colonnesi,
tutti fuggirono, chi in Sicilia, chi in Francia ed in altri luoghi,
e tenendosi con somma cura celati, finchè arrivò l'ultima scena dello
stesso pontefice, che intanto di nuovo li bandì e perseguitò a tutto
potere.

Benchè alcuni degli antichi scrittori col non accennare gli anni e i
tempi precisi degli avvenimenti, sieno di non poco imbroglio ai posteri
che prendono a compilare una storia; e di questo difetto non vada
esente Niccolò Speciale, e dopo di lui il Fazello, storici siciliani;
pure vo' io credendo che gli affari della Sicilia si possano registrare
nella forma seguente[637]. _Giacomo re_ d'Aragona nell'anno precedente
tornato a Roma, e partitosene carico di benedizioni e insieme di oro
pontificio, passò a Napoli per concertare col _re Carlo II_ suocero suo
le operazioni da farsi contra della Sicilia. Fece segretamente esortare
_don Federigo_ suo fratello, che almeno rinunziasse le conquiste fatte
in Calabria: che così si sarebbe maneggiato qualche accordo; ma non
gli fu dato orecchio. Pertanto, unite le forze sue con quelle d'esso re
Carlo, e composta una potente armata di vele, coll'insigne ammiraglio
_Ruggieri di Loria_, sul fine d'agosto di esso anno andò a sbarcare in
Sicilia. Impadronitosi a tutta prima di Patti, Milazzo e d'altre terre,
si pose dipoi all'assedio di Siracusa, città che fu valorosamente
difesa da Giovanni di Chiaramonte. Avendo egli poi spedito Giovanni
di Loria, nipote dell'ammiraglio Ruggieri con venti galee per recar
vettovaglie al castello di Patti, assediato dai Siciliani, i Messinesi,
usciti con sedici galee contra di lui, gli diedero battaglia e lo
sconfissero. Quattro soli dei suoi legni si sottrassero colla fuga, gli
altri col capitano furono condotti presi a Messina. Questa disavventura
e la perdita di molta gente o per malattie o per assalti inutilmente
dati a Siracusa, fece prendere al re Giacomo la risoluzione di levare
il campo di sotto a quella città, e di ritirarsi a Napoli. Giunto alle
coste di Milazzo, fece istanza a don Federigo suo fratello per riaver
le galee prese con Giovanni di Loria e con altri prigioni, promettendo
con ciò di non mai più mettere il piede in Sicilia. Ma nel consiglio di
don Federigo prevalse il cattivo parere di nulla volergli concedere.
Anzi infelloniti più che mai i Siciliani contro Ruggieri di Loria,
per fargli dispetto e vendicarsi di lui, fecero mozzare il capo allo
stesso Giovanni suo nipote e a Jacopo della Rocca, come a ribelli del
re Federigo.

Passò il re Giacomo il verno in Napoli, nel qual tempo anche Federigo
ricuperò molte castella che o spontaneamente o per forza aveano alzate
le bandiere del re suo fratello. Come è il costume, non mancarono
mormorazioni contra del re Giacomo per la poca prospera campagna
dell'anno precedente, non potendosi levar di testa alla gente ch'egli
la volesse più per li Franzesi suoi antichi nemici, che pel fratello.
Pertanto, affine di smentir queste voci, e di far sempre più palese
la sua lealtà al papa e al re Carlo, fatto un maggiore sforzo di
gente e di navi, s'imbarcò sul fine di giugno insieme con _Roberto
duca_ di Calabria e con _Filippo principe_ di Taranto, e dirizzò le
vele verso la Sicilia. Don Federigo e gli orgogliosi, anzi temerarii
Siciliani che si teneano sempre in pugno la vittoria, non vollero
aspettarlo, e con quaranta galee (altri dicono di più) vennero alla
volta di Napoli. Il Villani[638] fa loro ammiraglio Federigo Doria;
Niccolò Speciale gli dà il nome di Corrado, ma nol dice intervenuto
a questa battaglia. Scontraronsi le due armate a Capo Orlando, e si
venne nel dì 4 di luglio ad un duro e sanguinoso combattimento, in cui,
quantunque i Siciliani combattessero da disperati, pure dall'industria
e valor di Ruggieri di Loria, ammiraglio nemico, rimasero interamente
sconfitti[639]. Il numero de' morti e presi della lor parte si fa
ascendere a più di sei mila persone, e ventidue galee restarono in
mano dei vincitori. Si salvò, ma con gran fatica, nella sua galea a
forza di remi don Federigo, e fu detto che il re Giacomo l'ebbe, o
potè averlo prigione, ma lasciollo andare. Periron nel conflitto anche
molti Catalani e Pugliesi. Passò dipoi il re Giacomo in Calabria, e,
prendendo seco molte truppe preparate ivi per ordine del re Carlo II,
colla giunta di dieci galee, sbarcò l'esercito in Sicilia. E allora
fu ch'egli fece sapere a _Roberto duca_ di Calabria e a _Filippo
principe_ di Taranto suoi cognati, che i suoi affari il richiamavano
in Catalogna; essere la Sicilia ridotta in istato che non potea più
fare resistenza; non reggergli il cuore a vedere, e meno a procurare
ulteriormente la rovina del già rovinato fratello; e voler egli lasciar
loro tutta la gloria di terminar quel conquisto. Di colà dunque si
portò a Napoli al re Carlo colle medesime scuse, e poi si trasferì
in Catalogna, dopo aver ottenute le promesse da lui fatte al papa ed
al suocero. Vi ha chi dice[640] che fu ben visto dal buon Carlo II,
il quale si obbligò a rifargli le spese occorse in quell'armamento,
ascendenti alla somma di più di ducento mila oncie d'oro. Altri
narrano che fu mal veduto, e creduto d'accordo col fratello, in guisa
che discaro a' Franzesi, e maledetto dai Siciliani, abbandonò in
fine l'Italia. La Cronica di Forlì[641] aggiugne ch'egli si partì,
perchè non gli era pagato il soldo promessogli da papa Bonifazio VIII.
La partenza del re Giacomo e il buon cuore de' Messinesi rinforzò
in tante avversità l'animo di don Federigo. Ma il duca di Calabria
Roberto occupò intanto varie terre di Sicilia, e massimamente quella
di Chiaramonte. Presentatosi ancora coll'esercito sotto Catania,
guadagnò ivi de' traditori, che gli diedero in mano senza spendere
sangue quella città. Ribellaronsi pure altre non poche terre in Valle
di Noto, con apparenza che già inclinasse la fortuna a troncare affatto
le ali a don Federigo, quando essa all'improvviso si dichiarò in suo
favore. Aveva il duca di Calabria spedito Filippo principe di Taranto
suo fratello con un corpo d'armata per terra, assistito da alquante
galee per mare, nella valle di Mazara, per far altre conquiste in
quelle parti. Don Federigo, che s'era postato nel forte castello di San
Giovanni per vegliare agli andamenti dei nemici, con quelle forze che
potè raunare andò a trovare il principe nel piano di Formicara, e gli
diede battaglia. Rimase sconfitto il principe, ed egli stesso, ferito
e scavalcato, fu in pericolo d'essere ucciso dai Catalani in vendetta
di Corradino, se non accorreva a tempo don Federigo, che gli salvò
la vita. Quasi tutto il resto de' vinti fu condotto nelle prigioni.
A questa disavventura de' Franzesi tenne dietro un'altra. Fu data
speranza da un prigione ai baroni del duca di Calabria di metterli in
possesso del forte castello di Gallerano. Andarono moltissimi d'essi
col conte di Brenna loro comandante a prendere questo boccone. Ma
il trattato era doppio. Sorpresi all'improvviso da Blasco di Alagona
capitano di don Federigo, tutti furono fatti prigioni. Così procedevano
gli affari della Sicilia.

Nel febbraio dell'anno presente fu posto fine alla guerra che bolliva
tra _Azzo VIII marchese_ d'Este, signor di Ferrara, e i Bolognesi.
Il pontefice e i Fiorentini ne furono i mediatori[642]. Fatto
un compromesso nel medesimo papa per le castella disputate fra i
Bolognesi e Modenesi, egli proferì un laudo, che fu creduto iniquo
dai Modenesi. Benchè Galvano Fiamma[643] e gli Annali Milanesi[644]
mettano sotto l'anno precedente ciò che ora io son per dire degli
avvenimenti della Lombardia, pure sembra più sicuro il seguitar qui
il Corio[645], assistito dalla Cronica d'Asti[646] e da Benvenuto
da San Giorgio nella Storia del Monferrato[647]. Era già arrivato
_Giovanni marchese_ d'esso Monferrato all'età capace di consigli
politici e militari; e dispiacendogli la potenza di _Matteo Visconte_
che signoreggiava non solamente in Milano, Vercelli e Novara, ma
anche in Casale di Sant'Evasio, e teneva una specie di dominio nel
Monferrato stesso: collegatosi col marchese di Saluzzo, col conte
Filippo da Langusco e coi Pavesi, nel mese di marzo fece rivoltare
la città di Novara, da cui appena si salvò _Galeazzo_, primogenito
d'esso Matteo, che v'era per podestà. Altrettanto fece la città
di Vercelli, e poi Casale suddetto. Susseguentemente tutti questi
signori e popoli si collegarono nel mese di maggio coi Bergamaschi,
Ferraresi e Cremonesi, e con Azzo marchese d'Este signor di Ferrara,
contro al Visconte. Uscirono poscia in campagna, cadauno dalla lor
parte, ed uscì anche Matteo Visconte aiutato con gagliarde forze da
_Alberto Scotto_ signor di Piacenza, dai Parmigiani e da _Alberto
dalla Scala_ signor di Verona, al cui figliuolo _Alboino_ avea Matteo
data in moglie una sua sorella. Nulladimeno con tanti movimenti d'armi
ciascuno si guardò dall'avventurarsi a battaglia. Ed avvenne che Azzo
marchese d'Este[648] con settecento uomini d'armi e quattro mila fanti,
mossosi in soccorso de' Cremonesi, arrivò sino a Crema. Ma perciocchè
corsero sospetti ch'egli macchinasse l'acquisto di Cremona, o perchè
i maligni seminarono delle zizzanie; certo è ch'egli giudicò meglio
di ritornarsene a casa. Matteo Visconte, che si vedea attorniato da
tante armi, siccome accorto e saggio personaggio, addormentò tutti
con un trattato di pace, che fu conchiuso e pubblicato sul principio
d'agosto. In tal credito era salita in questi tempi la potenza de'
Genovesi per le riportate vittorie[649], che i Veneziani presero lo
spediente di venire alla pace con loro. Questa fu maneggiata di comune
concordia da Matteo Visconte, e n'ebbero molto onore i Genovesi, perchè
s'obbligarono i Veneziani di non navigare nel mare Maggiore, nè in
Soria con galee armate per tredici anni avvenire. Furono perciò rimessi
in libertà tutti i prigioni. Similmente i Pisani comperarono la pace
da essi Genovesi con due condizioni, cioè con cedere loro una parte
della Sardegna e Bonifazio in Corsica, e promettere di non uscire in
mare con galee armate per lo spazio di quindici anni venturi. Nel mese
ancora d'aprile seguì in Faenza[650] un congresso degli ambasciatori di
Matteo Visconte, di Alberto dalla Scala, di Azzo e Francesco marchesi
d'Este, e de' Bolognesi, per mettere concordia fra essi Bolognesi e le
città della Romagna e i Lambertazzi fuorusciti di Bologna. Fu questa
pur anche dipoi conchiusa: laonde riuscì degno di memoria quest'anno
per cagione di tante paci. Ma in Mantova succederono delle novità[651].
Era quivi signore _Bardelone_ de' Bonacossi. _Taino_ suo fratello,
voglioso di quel dominio, ricorse ad Azzo marchese d'Este per aiuto;
ma poi, senza voler la gente che gli veniva esibita, se ne tornò a
Mantova. Rimasero poi burlati tanto egli, quanto Bardelone, perchè
_Botticella_ de' Bonacossi loro nipote, figliuolo di Giovannino,
ottenuto un buon corpo di soldatesche da Alberto dalla Scala signor
di Verona, scacciò l'uno e l'altro, e prese egli la signoria di quella
città. Se ne fuggirono i fratelli scacciati a Ferrara, dove furono con
onore accolti dal marchese. Bardelone poscia passò a Padova, dove poco
ben veduto da que' nobili, perchè caduto in povertà, nel terzo anno
del suo esilio miseramente terminò la vita. Allora si trovò più sicuro
nella sua signoria Boticella co' suoi due fratelli _Rinaldo Passerino_
e _Butirone_: nomi o sopprannomi strani di questi secoli.

NOTE:

[633] Ferretus Vicentinus, Hist., lib. 2, tom. 9 Rer. Ital.

[634] Chron. Parmense, tom. eod.

[635] Dante, nell'Infern. Benvenuto de Imola, in Comment. in Dant.
tom.... Antiq. Ital.

[636] Giovanni Villani, lib. 8, cap. 6.

[637] Nicolaus Specialis, lib. 4 cap. 4, tom. 10 Rer. Ital.

[638] Giovanni Villani, lib. 8, cap. 29.

[639] Ferretus Vicentinus, Hist., lib. 1, tom. 9 Rer. Ital.

[640] Summonte, Ist. di Napoli.

[641] Chron. Forolivien., tom. 22 Rer. Ital.

[642] Annales Estenses, tom. 15 Rer. Ital. Matthaeus de Griffonibus,
Chron. Bononiens., tom. 18 Rer. Ital.

[643] Gualv. Flamma, Manip. Flor.

[644] Annal. Mediol., tom. 16 Rer. Ital.

[645] Corio, Istor. di Milano.

[646] Chron. Astense, tom. 11 Rer. Ital.

[647] Benvenuto da San Giorgio, tom. 28 Rer. Italic.

[648] Chron. Estense, tom. 15 Rer. Italic.

[649] Continuator Danduli, tom. 12 Rer. Ital. Giovanni Villani lib. 8,
cap. 27. Stella, Annal. Genuens., lib. 2, tom. 17 Rer. Ital.

[650] Chron. Foroliviense, tom. 22 Rer. Ital.

[651] Chron. Estense, tom. 15 Rer. Ital. Ferretus Vicentinus, Histor.,
lib. 2, tom. 9 Rer. Ital.




    Anno di CRISTO MCCC. Indizione XIII.

    BONIFAZIO VIII papa 7.
    ALBERTO Austriaco re de' Romani 3.


Celebre fu l'anno presente per quello che noi chiamiamo ora giubileo
universale, inventato e celebrato per la prima volta da papa _Bonifazio
VIII_. S'era sparsa una voce in Roma, dilatata poi per gli altri paesi,
che di grandi indulgenze si guadagnavano visitando le chiese romane
nell'ultimo anno di ogni secolo[652]. Se ne cercarono i fondamenti, ma
senza trovarne vestigio; nè si andò allora a pescarli nel Testamento
vecchio, nè saltò fuori in que' tempi il nome di giubileo. Nel gennaio
e febbraio si vide un prodigioso concorso di pellegrini in Roma; e ciò
diede allora motivo a papa Bonifazio di formare una bolla, con cui
concedeva indulgenza plenaria a chiunque visitasse in quell'anno le
chiese di Roma ogni dì una volta nello spazio di quindici giorni per
li forestieri, e di trenta per li Romani. E questo per soddisfare alla
divozion dei popoli, divozione che tornava anche in sommo profitto del
papa a cagion delle grandi limosine che spontaneamente si faceano dai
pellegrini alle chiese, e andavano in borsa del papa[653]; siccome
ancora del guadagno che ne ridondava ai Romani, i quali esitavano
molto vantaggiosamente le lor grazie. Fin qui le indulgenze plenarie
erano cose rare, nè si soleano guadagnare, se non nell'occasion delle
crociate. Aperta questa maggior facilità di conseguirle, senza mettere
a rischio la vita propria, senza viaggi lontanissimi e pericolosi,
non si può dire che folla di gente da tutte le parti della cristianità
concorresse nell'anno presente. Pareva una continua processione, anzi
un esercito in marcia per tutte le vie maestre d'Italia; e Giovanni
Villani, che andò per tale occasione a Roma, ci assicura che quasi
non v'era giorno, in cui non si contassero in quell'alma città ducento
mila forestieri, d'ogni sesso ed età, venuti a quella divozione. Ed in
questo anno appunto diede esso Villani principio alla sua stimatissima
Cronica. La pace fu quasi universale per l'Italia, grande l'abbondanza
de' viveri in questo anno; e però dappertutto si viaggiava con
sicurezza, e nulla mancava ai viandanti che aveano da potere spendere.
Guglielmo Ventura, autore della Cronica di Asti[654], il quale si
portò anch'egli a guadagnar questa indulgenza, lasciò scritto essersi
fatto il conto che ben due milioni di persone concorsero in quest'anno
a Roma; e tanta essere stata la folla, che vide più volte uomini e
donne conculcate sotto i piedi degli altri, ed essersi egli trovato in
quel pericolo. Attesta anch'egli che abbondanza di pane, vino, carni,
pesci e vena si trovò in Roma; carissimo era il fieno, carissimi gli
alberghi. Poscia aggiugne: _Papa innumerabilem pecuniam ab eisdem
recepit, quia die ac nocte duo clerici stabant ad altare sancti Pauli,
tenentes in eorum manibus rastellos, rastellantes pecuniam infinitam_.
Fu istituita questa indulgenza per ogni centesimo anno da papa
Bonifazio; ma i successori, per soddisfare alla divozion dei popoli,
e al guadagno ancora de' Romani, fecero in ciò delle mutazioni, con
istabilirla in fine ad ogni venticinque anni, come è oggidì.

In quanto alla guerra di Sicilia, quattrocento e più uomini d'armi
furono spediti da' Fiorentini in rinforzo di _Roberto duca_ di
Calabria, e n'era capitano Rinieri de' Buondelmonti. Racconta Niccolò
Speciale[655] che questi Toscani, arrivati a Catania, dove esso
duca soggiornava, facevano dappertutto i tagliacantoni, vantandosi
spezialmente di voler condurre in quella città prigione il generale
dei Siciliani Blasco da Alagona. Ma che queste smargiassate andarono a
finire in nulla; laonde derisi non men dai Franzesi che da' Siciliani,
non passò il mese d'agosto che si dispersero, disertando la maggior
parte. Toccò in questo anno una maledetta percossa ai Siciliani.
Uscirono essi in corso colla lor flotta di ventisette galee comandata
da Corrado Doria, per bottinare nelle riviere del regno di Napoli[656].
Giunsero baldanzosi sino all'isola di Ponza. _Ruggieri di Loria_,
che era ito a Napoli per menare dei nuovi sussidii di gente e di
legni al duca di Calabria in Sicilia, mise anch'egli in punto la sua
flotta, con cui per buona ventura capitate sette galee genovesi de'
Grimaldi nemici dei Doria, si vennero ad unire. Andò poscia in traccia
dell'armata siciliana, la quale, contuttochè sapesse venire un sì prode
ammiraglio con quarantotto galee, invece di ritirarsi, volle piuttosto
azzardare una battaglia. Fu questa sanguinosa nel dì 14 di giugno,
e, secondo il costume, i più vinsero i meno. Sette sole galee de'
Siciliani scamparono; le altre tutte coll'ammiraglio Doria, Giovanni
di Chiaramonte ed altri nobili, oltre ad una gran ciurma, vennero in
potere di Ruggieri. Passato esso Ruggieri in Sicilia, seguirono varii
altri fatti ora prosperi, ora contrarii. Roberto duca di Calabria
assediò strettamente per mare Messina, di modo che quella città s'era
omai ridotta per la mancanza de' viveri agli estremi. S'aggiunse a
questo malore de' Messinesi l'altro dell'epidemia, che facea molta
strage; eppure quel popolo piuttosto elesse, se occorreva, di perdere
quante vite aveano, che darsi ai Franzesi: tanto era in orrore il loro
nome in quelle contrade. _Don Federigo_, principe d'incredibil coraggio
e senno, non mancò di portar più volte in persona all'afflitta città
soccorso di vettovaglie, e di asportarne i poveri, ridotti in pelle ed
ossa: finchè, entrata l'epidemia anche nell'armata del duca Roberto, si
sciolse l'assedio. Allora fu che la duchessa _Violanta_, moglie d'esso
duca e sorella di don Federigo, cominciò a trattare di tregua; e questa
fu conchiusa per sei mesi, e nel lido di Siracusa si abboccarono il
duca e don Federigo. Poscia Roberto, lasciata la moglie in Catania,
passò a Napoli per ragguagliare il padre dello stato delle cose, e
delle maniere di vincere la Sicilia.

Tutta fu nell'anno presente in festa la Lombardia per le soprammodo
magnifiche nozze di _Beatrice_ Estense, sorella di _Azzo VIII_ marchese
d'Este e signor di Ferrara, Modena e Reggio, e vedova del _conte
Nino_ de' Visconti di Pisa, signore di Gallura, cioè della quarta
parte della Sardegna, con _Galeazzo_ primogenito di _Matteo Visconte_
signor di Milano[657]. Certo è che nella festa di san Giovanni Batista
di giugno dell'anno presente furono esse solennizzate in Modena, con
avere il marchese fatto cavaliere esso Galeazzo Visconte; e però si
riconosce sconvolta di un anno la cronologia di Galvano Fiamma[658] e
degli Annali Milanesi[659], che ciò riferiscono all'anno precedente.
Concordano tutti gli scrittori che straordinaria fu la magnificenza di
tali nozze: sì grandi furono gli apparati, i conviti, le giostre, gli
spettacoli, il concorso degli ambasciatori e della nobiltà di tutte
le città di Lombardia e marca d'Ancona. Nè solo in Modena, ma anche in
Parma, e massimamente in Milano, si replicarono gli addobbi, le feste e
i bagordi con tale suntuosità, che memoria non v'era d'una somigliante
in Italia, e neppur ne' regni vicini. Vennero in questo anno alle
mani in Pavia la fazione di _Filippo conte_ di Langusco, appellato
anche _Filippone_, e quella di Manfredi da Beccheria, e ne seguirono
ammazzamenti, ruberie e prigioni[660]. Restò al di sotto Manfredi, e
gli convenne andarsene ramingo, e il conte rimase signore della città.
Matteo Visconte, volpe vecchia, si mischiò in questa discordia sotto
colore di maneggiar l'accordo, e favorì il conte, al cui figliuolo
ancora promise in moglie una sua figliuola; ma, scopertosi poi che
Matteo sotto mano amoreggiava Pavia, si sciolse fra loro la amicizia,
divenendo nemici giurati da lì innanzi. In quest'anno nel dì 25 di
maggio[661], _Federigo conte_ di Montelfetro, figliuolo del fu _conte
Guido, Uberto dei Malatesti_ e _Uguccione dalla Faggiuola_, allora
podestà di Gubbio, di concordia scacciarono da quella città la parte
guelfa. Avendo questa fatto ricorso a papa _Bonifazio VIII_, venne
tosto ordine al _cardinal Napoleone_ degli Orsini, governatore del
ducato di Spoleti, di assediar Gubbio. Fu eseguito il comandamento, e
nel dì 25 di giugno, coll'aiuto de' Perugini, vi rientrarono i Guelfi,
scacciandone i Ghibellini, e commettendo assaissimi saccheggi ed
uccisioni[662].

Mandò nel mese di ottobre il papa per governatore della Romagna
il _cardinal Matteo_ d'Acquasparta: nel qual tempo Forlì, Faenza,
Cesena ed Imola erano disubbidienti alla Chiesa. Cominciò egli con
buona maniera a pacificar queste città. Ma in questi tempi fece gran
progressi nella Toscana il veleno della discordia. Riferisce Giovanni
Villani all'anno presente il principio delle rivoluzioni di Pistoia:
Tolomeo da Lucca[663] le fa cominciate molto prima. In quella città
si divise in due fazioni la potente famiglia de' Cancellieri, a cagion
di brighe sopravvenute fra loro, e ne seguì un funesto sconvolgimento
de' cittadini per le parzialità, con battaglie ed ammazzamenti. I
Fiorentini, a' quali premeva che quella città stesse ferma nel partito
guelfo, s'interposero allora con forza, e operarono che i principali
tanto della parte Bianca come della Nera fossero mandati ai confini.
I più si ridussero a Firenze, cioè i Neri in casa de' Frescobaldi, i
Bianchi in quella de' Cerchi, tutte e due ricche e possenti famiglie.
Era Firenze in questi tempi in alto stato, morbida per la gran
popolazione, e più per le ricchezze. Descrive il Villani le delizie e
sollazzi[664] che si praticavano allora in quella città; ma giacchè
non aveano ora que' cittadini da spendere i lor pensieri intorno
alla guerra, perchè si trovavano in pace co' vicini, cominciarono a
gareggiare e riottar fra loro a cagione de' Pistoiesi, con prendere
gli uni a favorire i Neri, e gli altri a proteggere i Bianchi. Perciò
quasi tutte le famiglie fiorentine de' grandi s'impegnarono in queste
scomunicate brighe. Capo della setta de' Neri fu Corso de' Donati, e
Vieri de' Cerchi, capo dell'opposto, venendo perciò a dividersi tutta
la città di Firenze. Nè si stette molto a prorompere in contese, zuffe
ed amarezze mortali. Papa Bonifazio, avvertito di questo detestabil
disordine, e pregato di rimedio, spedì colà il suddetto cardinal Matteo
d'Acquasparta, uomo savio, con ordine di riformare la terra. Venne ben
egli, e fece quanto potè; ma ritrovò tali durezze nelle teste ambiziose
della parte Bianca, padrona allora del governo, che gli convenne
tornarsene a Roma, con lasciar la città peggio che prima sconvolta:
incendio che divampò dipoi in aperte sedizioni e scandali più gravi.

NOTE:

[652] Raynald., in Annal. Ecclesiast.

[653] Giovanni Villani, lib. 38, cap. 6.

[654] Chron. Astense, tom. 11 Rer. Ital.

[655] Nicolaus Specialis, lib. 5, cap. 13, tom. 10 Rer. Ital.

[656] Ptolomaeus Lucens., Annal. brev., tom. 11 Rer. Ital. Chron.
Bononiense, tom. 18 Rer. Ital.

[657] Chron. Estense, tom. 15 Rer. Ital. Chron. Parmense, tom. 9 Rer.
Ital. Annal. Veteres Mutinens., tom. 11 Rer. Ital.

[658] Gualv. Flamma, in Manip. Flor., cap. 338.

[659] Annales Mediolan., tom. 16 Rer. Ital.

[660] Corio, Istor. di Milano.

[661] Chron. Caesenat., tom. 14 Rer. Ital.

[662] Giovanni Villani, lib. 8, cap. 43.

[663] Ptolom. Lucens., Annal. brev., tom. 11 Rer. Italic.




    Anno di CRISTO MCCCI. Indizione XIV.

    BONIFAZIO VIII papa 8,
    ALBERTO Austriaco re de' Romani 4.


Grandi erano in questi tempi le applicazioni di _papa Bonifazio_ per
dar legge a tutti i principi della cristianità[665]. Voleva regolare
a talento suo la succession del regno d'Ungheria; era dietro a
detronizzare _Alberto Austriaco_ re de' Romani, trattandolo come reo di
lesa maestà; ma egli si seppe ben difendere, ed atterrò chi era mosso
dal papa contra di lui. Avea anche liti esso pontefice con _Filippo
il Bello_ re di Francia, il quale, senza riguardo alcuno, opprimea
le chiese e gli ecclesiastici del suo regno. Meditava inoltre esso
pontefice la conquista dell'imperio greco. Ma, per tralasciar altre
sue idee, il principal suo pensiero era quello di levar la Sicilia
a _don Federigo_. A questo fine tornò a sollecitare _Giacomo re_
d'Aragona ed altri principi e le città d'Italia, concedendo liberamente
le decime degli ecclesiastici da impiegarsi in questa santa impresa.
Soprattutto immaginò egli di poter fare un bel colpo con far venire
in Italia _Carlo di Valois_, fratello del re di Francia, il quale
non so perchè venga chiamato da varii scrittori _Carlo senza terra_,
quando egli era conte d'Angiò, ed è anche chiamato _Guercio_ nella
Cronica di Cesena[666]. Gli diede Bonifazio speranza di crearlo re
de' Romani dopo la deposizione dell'odiato re Alberto, e di mandarlo
a prendere il possesso dello impero greco, giacchè egli, con avere
sposata _Caterina di Courtenai_, nipote di _Baldovino imperadore_,
ma solamente di titolo, di Costantinopoli, nudriva delle magre
pretensioni su quelle contrade. Il disegno primario nondimeno del papa
era di spignere questo principe contra della Sicilia, giacchè il _re
Carlo II_ gli parea un dappoco, e non atto a ricuperar quel regno.
Calò dunque in Italia Carlo di Valois, accompagnato da un corpo di
soldatesche franzesi, per effettuare i grandiosi disegni del papa, e
per essere il suo braccio destro, massimamente in Italia. Grande onore
e bei regali gli fece il _marchese Azzo d'Este_ nel suo passaggio per
Modena[667], e gli prestò assai danaro. Ito ad Anagni a baciar i piedi
al papa, fu da lui creato conte di Romagna, capitano del Patrimonio e
signore della marca d'Ancona[668]. La prima incumbenza che gli diede
il papa, fu quella di passare a Firenze col titolo di paciere, per
dar sesto a quella disunita e fluttuante città. Il servì di proposito
questo principe[669]. Entrò egli in Firenze nella festa d'Ognissanti,
ricevuto con grande onore, ma non senza grave sospetto della parte
Bianca. Dimandò e volle la signoria e guardia della città, giurando
di mantenerla in pacifico e buono stato. Ma nulla attenne di quanto
avea promesso. Lasciò entrare in città Corso Donati con tutti gli
sbanditi, con gran copia di ribaldi, che fecero per cinque dì ruberie
immense ed incendii nella città e nel contado. Poscia atterrò la parte
Bianca dominante, e diede il governo alla Nera. Venne appresso nel
novembre stesso a Firenze il cardinal _Matteo d'Acquasparta_ legato
del papa, per rimediare a tanta confusione, e fece far molte paci; ma
volendo ancora accomunar gli uffizii colla parte Bianca, i Neri, che
erano saliti in alto, e sostenuti da esso principe Carlo, non vollero
udirne parola; di modo che il legato con isdegno si partì, lasciando
la città interdetta e in istato assai compassionevole. Questo fu il
primo bel servigio prestato da Carlo di Valois alle intenzioni, che
parvero buone, di papa Bonifazio, ma non parvero così a Giovanni
Villani[670], il quale attribuisce tutti questi mali allo sdegno di
lui contra de' Cerchi e della parte Bianca. E Ferreto Vicentino[671]
ci vorrebbe far credere che il papa fosse dietro ad insignorirsi
della Toscana. Nel maggio di quest'anno la parte bianca di Pistoia
coll'aiuto de' Bianchi, allora dominanti in Firenze, cacciò fuori
della città i Neri, e disfece barbaramente tutte le lor case, palagi
e possessioni. Tutta questa tragedia è diffusamente descritta da Dino
Compagni, autor contemporaneo, nella sua Cronica. Passarono i Neri la
maggior parte a Lucca, e servirono di un gran rinforzo alla parte nera,
cioè guelfa di quella città; la quale, venuta all'armi, ne cacciò la
parte ghibellina, cioè gl'Interminelli e i loro seguaci, e vi arsero
più di cento case[672]. Così le maledette sette si andavano dilatando
per tutta la Toscana. Risvegliossi di nuovo in Bergamo la gara delle
fazioni di quella città, cioè tra i Coleoni, Soardi, Bongi e Rivoli,
e si venne fra loro alle mani. Spedirono i Coleoni e Soardi a Milano
con istanza, perchè _Matteo Visconte_ corresse colà, promettendogli
il dominio di quella città. Non si fece egli pregare. L'arrivo suo con
gente armata mise in fuga i Bongi e i loro aderenti, ed allora fu data
ad esso Visconte la signoria di Bergamo. Ci fa sapere la Cronica di
Parma[673] che quella città fu presa da Galeazzo, figliuolo di Matteo
colla forza, e che le case dei Bongi e Rivoli e de' lor partigiani,
dopo il sacco, furono date alle fiamme. Nel mese di marzo di quest'anno
_Giovanni marchese di Monferrato_ cogli Avvocati, famiglia potente di
Vercelli[674], cacciò fuori di quella città la parte de' Tizzoni, i
quali si rifugiarono in Milano, giacchè durava la guerra fra Matteo
Visconte e il suddetto marchese, collegato con _Filippo conte_ di
Langusco signor di Pavia, e coi Novaresi e Vercellini. In quest'anno
i Bolognesi, per tema del marchese Azzo d'Este, che facea grande
armamento[675], stabilirono lega coi comuni d'Imola, Faenza, Forlì e
Pistoia, e coi Bianchi fuorusciti di Firenze. Costituirono loro capitan
generale Salinguerra, siccome gran nemico della casa d'Este. Scrivono
gli storici napoletani[676] che in questo anno venne a morte _Carlo
Martello_, primogenito di _Carlo II_ re di Napoli, già dichiarato
re d'Ungheria, con dire eziandio ch'egli era andato in quel regno,
vivente ancora il re Andrea. Egli lasciò dopo di sè un figliuolo,
dicono appellato Cariberto, quasi Carlo Roberto, ma chiamato Carlo
Uberto da Ferreto Vicentino, il qual poi fu solamente appellato Carlo,
ed entrò finalmente in possesso del regno d'Ungheria, con propagar la
linea di quei re della casa reale di Francia. Il Rinaldi, all'incontro,
insegna[677] che questo principe mancò di vita nell'anno 1295. Il
Bonfini[678] lascia imbrogliato questo punto. Per me credo che deggia
prevalere la sentenza di Rinaldi, e che gli scrittori moderni abbiano
preso equivoco nel nome di Carlo, comune al Martello padre e al
figliuolo. L'autore anonimo, ma contemporaneo, della Cronica di Parma
chiaramente scrive al suddetto anno 1295[679]: _Eodem anno dominus
Carolus rex Hungariae, et uxor ejus in civitate Neapoli obierunt, et
dictum fuit, quod erant tossicati_. Il sospetto di questo veleno andò
addosso a Roberto duca di Calabria, secondogenito del re Carlo II
e suo fratello, per isregolata voglia di succeder egli al padre nel
regno di Napoli. Essendo morto Andrea re d'Ungheria senza figliuoli,
nacque nell'anno presente controversia per la succession di quel regno.
_Vincislao re_ di Boemia fece coronare re d'Ungheria Vincislao suo
figliuolo; ma un'altra parte de' principi tenne per _Carlo_, figliuolo
del re Carlo Martello. _Regem Carolum filium Caroli Martelli nati
de Ungara, similiter coronari procuravit_: sono parole di Tolomeo da
Lucca[680], scrittor di questi tempi. Ed appunto questo Carlo, e non
già suo padre Carlo Martello, quegli fu che, assistito dal papa e
dai Cumani e Tartari, arrivò ad essere re d'Ungheria. Mandò nell'anno
presente Carlo di Valois per suo vicario nella Romagna _Jacopo Pagano_
vescovo di Rieti[681], il qual poscia per li suoi cattivi portamenti
fu privato del vescovato da papa Bonifazio, e da lì a non molto
vergognosamente terminò i suoi giorni nella corte di Roma. Anche
_Alberto dalla Scala_ signor di Verona mancò di vita in quest'anno,
e succedette a lui nel dominio di quella città _Bartolommeo_ suo
primogenito[682] che per due anni e mezzo in molta grazia di quel
popolo tenne il governo.

NOTE:

[664] Giovanni Villani, lib. 8, cap. 38.

[665] Raynaldus, in Annal. Eccl.

[666] Chron. Caesen., tom. 14 Rer. Ital.

[667] Chron. Estense, tom. 15 Rer. Ital.

[668] Ptolom. Lucens., Annal. brev. Chron. Parmense, tom. 9 Rer. Ital.

[669] Dino Compagni, lib. 2, tom. eod.

[670] Giovanni Villani, lib. 8, cap. 48.

[671] Ferretus Vicentinus, Hist., lib. 2, tom. 9 Rer. Ital.

[672] Ptolom. Lucens., Annal. brev.

[673] Chron. Parmense, tom. 9 Rer. Ital.

[674] Chron. Astense, tom. 11 Rer. Ital.

[675] Chron. Forolivien., tom. 22 Rer. Ital.

[676] Costan. Summonte, et alii.

[677] Raynaldus, Annal. Eccles., ad annum 1295.

[678] Bonfin., de Reb. Hungaric.

[679] Chron. Parmense, tom. 9 Rer. Ital.

[680] Ptolom. Lucens., Annal. Brev.




    Anno di CRISTO MCCCII. Indizione XV.

    BONIFAZIO VIII papa 9.
    ALBERTO Austriaco re de' Romani 5.


L'anno fu questo in cui _papa Bonifazio_ e _Carlo II re_ di Napoli si
credettero di dar l'ultimo crollo alla Sicilia, sì per la potentissima
flotta preparata contro quell'isola, come ancora perchè dovea avere
il comando di sì bell'armata _Carlo di Valois_, principe già rinomato
pel suo valore e per le vittorie di Fiandra. A questo effetto nel
mese d'aprile esso Carlo, partitosi da Firenze, accompagnato da mille
maledizioni, passò alla corte di Roma, e di là a Napoli, dove trovò
preparato quell'armamento, ascendente, secondo il Villani[683],
a più di cento tra galee, uscieri e legni grossi, senza contare i
sottili[684]. Imbarcatosi con _Roberto duca_ di Calabria e Raimondo
Berengario di lui fratello, andò a sbarcare in Sicilia, dove ebbe tosto
a tradimento Termoli e pochi altri luoghi da nulla. Mise poi l'assedio
alla terra di Sacca; e intanto _don Federigo_, non avendo forze da
poter contrastare in campagna aperta, or qua or là scorrendo, andava
pizzicando l'armata nimica, e impedendo ad essa il trasporto delle
vettovaglie. E ben gli giovò l'usar questa spezie di guerra, perchè la
mancanza dei viveri, a cui si aggiunse l'epidemia entrata nei cavalli,
e molto più nei soldati, crebbe a segno, che Carlo di Valois, per
cavarsi con onore da sì sfortunata impresa, cominciò a trattar di pace
con assenso del duca di Calabria. Si abboccarono questi tre principi,
e fu concordato che don Federigo prendesse in moglie _Leonora_
terzogenita del re Carlo II, con ritenere sua vita natural durante
il regno di Sicilia, a condizione che dopo la sua morte esso regno
decadesse al re Carlo e ai suoi discendenti; e che si restituissero i
prigioni e tutti i luoghi di Sicilia tolti a don Federigo; il quale,
in ricompensa, cedesse al re Carlo tutte le conquiste già fatte nella
Calabria. Altre condizioni di tal accordo si possono vedere presso
il Villani e nella Cronica di Niccolò Speciale. Con questa pace ebbe
per ora fine la gran contesa della Sicilia, e si prestò un delizioso
pascolo ai cacciatori delle novelle e ai varii giudizii degli oziosi
politici. Chi volea male a Carlo di Valois, non mancò di chiamarlo
traditore, quasichè, per essere nato da una Aragonese, potesse, ma non
volesse, prendere la Sicilia, per compassione allo stretto suo parente
don Federigo. E corse per Italia questo satirico motto[685]: _Che Carlo
era venuto a Firenze per mettervi pace, e lasciolla in guerra; e andato
in Sicilia per farvi guerra, ne era ritornato con una vergognosa pace_.
Furono messi in libertà i prigioni, fra' quali _Filippo principe_ di
Taranto, fratello del re Roberto. Si mandò anche la capitolazione al
pontefice, affinchè la confermasse; ma egli vi trovò delle difficoltà.
Infine perchè cominciava a divampare la di lui rottura con _Filippo il
Bello re_ di Francia, per aver dalla sua don Federigo, vi acconsentì
nell'anno seguente, obbligandolo a pagare ogni anno di censo alla
Chiesa romana tremila oncie d'oro, ossia quindici mila fiorini d'oro,
con altri patti. Ed esso Federigo, di consentimento poi del re Carlo,
cominciò ad usare il titolo di re della Trinacria, e non già di
Sicilia. Celebrò ancora don Federigo, sì gloriosamente uscito di questa
guerra, le sue nozze colla suddetta Leonora figliuola del re Carlo II.

In quanto alle liti già insorte fra papa Bonifazio e Filippo il Bello
re di Francia, brevemente dirò esser elle nate dal volere il re fare
il padron delle chiese, e prendere le rendite de' beni ecclesiastici
dopo la morte de' prelati (del che si è disputato anche ai dì nostri),
e dall'avere imprigionato il vescovo di Pamiers, e impedito ad altri
vescovi di venire a Roma. Papa Bonifazio VIII, che era alto alla
mano, e disgustato ancora, perchè il re facea carezze a Stefano dalla
Colonna rifugiato in Francia, gli scrisse lettere minacciose, per le
quali si attribuiva autorità anche sul temporale dei re, e facoltà di
deporli. Filippo il Bello, che in alterigia non la cedeva a chi che
sia, nè guardava misura ne' suoi trasporti, si irritò forte contra di
papa Bonifazio, e giunse tanto innanzi lo sfrenato impegno, che il
papa, benchè non con espresse parole, lo scomunicò; e all'incontro
esso re dichiarò pubblicamente di non più riconoscere Bonifazio per
papa, ma bensì di tenerlo per un simoniaco ed eretico manifesto ed
incorreggibile, appellando perciò al concilio generale. Carlo di
Valois, che parea dianzi il Beniamino del papa, o perchè divenuto a
lui sospetto tanto per questa diabolica lite, quanto per l'operato
in Sicilia, oppure perchè facesse sperare di far cessare il temporal
mosso dal re suo fratello: corse in Francia, ma fu dipoi in suo favore
contra del pontefice. Se crediamo a Ferreto Vicentino[686], questo,
principe nel suo passaggio per Roma fu sì aspramente rampognato dal
papa, che poco mancò che non mettesse mano alla spada per ucciderlo.
Venne in questa maniera il tempo che papa Bonifazio, per procacciar chi
l'aiutasse contro la prepotenza del re di Francia, cominciò a mirar
di buon occhio _Alberto Austriaco_ re de' Romani, e a trovar buona
l'elezion sua, con intavolar seco amicizia e lega, siccome vedremo
all'anno seguente.

In questo succedette la stravagante caduta di _Matteo Visconte_ da un
alto in un miserabile stato[687]. Signoreggiava egli in Milano, Bergamo
ed altri luoghi; non gli mancavano collegati ed amici, e massimamente
erano per lui i Parmigiani ed _Azzo marchese d'Este_, signor di
Ferrara, Modena, Reggio, Rovigo, ec., la cui sorella era divenuta
sua nuora. Ma appunto questa alleanza gli tirò addosso l'invidia e
malevolenza de' vicini, perchè s'andava dicendo che, unita insieme
la potenza del Visconte con quella dello Estense, facile loro era il
conquistar tutta la Lombardia. Sopra gli altri avea conceputo odio
contra di lui _Alberto Scotto_[688], perchè, avendo esso marchese Azzo
destinata a lui in moglie Beatrice sua sorella, Matteo se la procacciò
per Galeazzo suo figliuolo. Perciò segretamente congiurarono alla
di lui rovina _Filippo conte_ di Langusco signor di Pavia, _Antonio
da Fisiraga_ signor di Lodi, gli Avvocati di Vercelli, i Brusati di
Novara, il marchese di Monferrato, gli Alessandrini, i fuorusciti di
Bergamo, i Cremaschi, i Cremonesi, ed altri popoli della Lombardia.
Manipolatore di questa lega era il suddetto Alberto Scotto, signore
di Piacenza, cabalista di prima riga, che nello stesso tempo facea
l'amico intrinseco di Matteo Visconte. Ebbero la loro zampa in
questi trattati anche Mosca, Guido ed altri Torriani, che dal Friuli
volarono a Lodi per fare la lor parte nella tragedia. Il peggio fu
che la nobiltà di Milano, e lo stesso Pietro zio ed altri parenti del
Visconte, occultamente rivoltatisi contra di lui entrarono in questa
forte lega[689]. Ora nel mese di giugno si diede fuoco alla macchina.
Alberto Scotto co' Piacentini, Torriani e gli altri collegati, uscito
in campagna alla testa di un formidabile esercito, andò a postarsi
nella terra di San Martino del contado di Lodi. Venne loro incontro
Matteo Visconte con quelle forze che potè raunare; ma, mentre egli era
al campo, scoppiò in Milano una sedizion popolare, per cui Galeazzo
suo figliuolo, che coi Parmigiani v'era in guardia, ne fu scacciato
fuori. Inoltre _Corrado Rusca_ signor di Como, e genero d'esso Matteo,
nell'aiuto del quale egli confidava non poco, si unì cogli altri
a' suoi danni. Però, scorgendo egli la volubilità della fortuna, e
l'impotenza di resistere a tanti nemici, andò nel dì 13 di giugno,
oppure nel dì seguente a mettersi in mano del fraudolento Alberto
Scotto, capo della lega, che mostrò di voler essere mediatore di
pace, e cedettegli il bastone della signoria di Milano, con che gli
fosse conservato il godimento de' suoi beni: il che fu promesso. Ma
si trovò egli ben tosto deluso; e condotto come prigione a Piacenza,
non fu rilasciato, finchè non ebbe consegnato il forte castello di San
Colombano, che fu immediatamente distrutto. Venne Matteo a Borgo San
Donnino; poscia dopo varii tentativi inutili, per sostener la sfasciata
sua fortuna, de' quali parleremo, andò a cercarsi un ritiro, dove ebbe
quanto agio volle per ben ravvisare quanto grande sia l'incostanza e
caducità delle cose umane. _Galeazzo_ suo figliuolo fuggito a Bergamo,
dove non potè sussistere, sen venne a Ferrara con _Beatrice Estense_
sua moglie, che quivi gli partorì un figliuolo, a cui fu posto il
nome del marchese Azzo suo zio, e che vedremo ai suoi tempi uno de'
più gloriosi principi della casa Visconte, Entrarono in questo mentre
i Torriani in Milano, e, ricuperati gli antichi lor beni, si diedero
anche a far maneggi per ritornare in signoria coll'appoggio del popolo,
e scacciarono dalla città Pietro Visconte con altri nobili, che dianzi
furono contrarii anche a Matteo Visconte, perchè voleano repubblica e
non signori. Alberto Scotto, gran faccendiere, nel mese di luglio tenne
un parlamento in Piacenza, dove si trovarono i Milanesi coi Torriani,
Pavesi, Bergamaschi, Lodigiani, Astigiani, Novaresi, Vercellesi,
Cremaschi, Comaschi, Cremonesi, Alessandrini e Bolognesi. E fatta una
lega, fu data autorità ad esso Alberto di ridurre per amore o per forza
nelle lor città tutti i fuorusciti guelfi. Restò ancora conchiuso di
obbligar Azzo marchese d'Este a mettere in libertà Modena e Reggio, e
di tirar nella lega i Parmigiani, acciocchè questi dessero principio
alla guerra contra d'esso marchese; e cominciarono a riedificare e
fortificare il castello di Borgo San Donnino, e a far gran levata di
gente. Cagion furono le disgrazie de' Visconti che anche in Bergamo
si levò il popolo a rumore, ed aprì le porte ai fuorusciti, con
iscacciarne poi chi favoriva i medesimi Visconti. Così venne quella
città alla ubbidienza d'Alberto Scotto, ed altrettanto fece ancor
quella di Tortona. Perchè si erano ridotti in Pistoia molti degli
usciti di Firenze e di Lucca, e in quella città signoreggiava la parte
Bianca, cioè la ghibellina[690], i Fiorentini e Lucchesi con possente
esercito si portarono allo assedio di quella città, guastando tutto il
paese all'intorno. Tale nondimeno fu la difesa, che, conosciuto vano
il lor disegno, stimarono meglio di ritirarsi, e di strignere il forte
castello di Serravalle. Vi stettero sotto i Lucchesi gran tempo, tanto
che nel dì 6 di settembre, per mancanza di vettovaglia, si arrenderono
i Pistoiesi che vi erano dentro in numero di circa mille, e tutti
furono condotti prigioni a Lucca. Presero inoltre essi Lucchesi il
castello di Larciano, e misero in rotta i Pistoiesi che venivano per
dargli soccorso. In quest'anno a dì 22 di ottobre _Federigo_ conte di
Montefeltro, _Uguccion della Faggiuola_ cogli Aretini, e _Bernardino
da Polenta coi Ravegnani_[691] fecero oste sopra Cesena, assediarono
quella città, saccheggiarono tutto il suo distretto; non vi fu castello
che loro non si rendesse, a riserva di Riversano e Firmignano. Immenso
fu il danno di quella città, e fu incolpato di tutto Mazzolino de'
Mazzolini da Brescia lor podestà. Era in questi tempi governatore della
Romagna _Rinaldo vescovo_ di Vicenza. Mentre egli dimorava in Forlì,
gli Ordelaffi, cioè i più potenti di quella città, un dì levarono
rumore contra di lui, e il ferirono a morte. Ed ecco quante scene
di furori e di pazzia si mirassero in questi tempi per buona parte
d'Italia.

NOTE:

[681] Chron. Caesen., tom. 14 Rer. Ital.

[682] Continuator Chron. Veron., tom. 8 Rer. Ital. Chron. Patavin.,
tom. eod.

[683] Giovanni Villani, lib. 8, cap. 49.

[684] Nicol. Special., lib. 6, cap. 7, tom. 10 Rer. Ital.

[685] Giovanni Villani, lib. 8, cap. 49.

[686] Ferretus Vicentinus, Hist., lib. 2, tom. 9 Rer. Ital.

[687] Gualv. Flamma, cap. 341. Annal. Mediol., tom. 16 Rer. Ital.
Corio, Istoria di Milano.

[688] Ferretus Vicentinus, Hist., lib. 3, tom. 9 Rer. Ital.

[689] Chron. Parmense, tom. 9 Rer. Ital.

[690] Giovanni Villani, lib. 8, cap. 51. Ptolom. Lucens., Annal. brev.




    Anno di CRISTO MCCCIII. Indizione I.

    BENEDETTO XI papa 1.
    ALBERTO Austriaco re de' Romani 6.


Sempre più s'andava inasprendo la nemicizia fra _papa Bonifazio
VIII_ e _Filippo il Bello_ re di Francia, principe che quantunque Dio
l'avesse flagellato in questi tempi con delle vergognose rotte date
alle armate sue dai Fiamminghi, pure più fiero diveniva ed altero.
Si fortificò il pontefice in Germania contra gli attentati di questo
re, con tirar dalla sua _Alberto re de' Romani_, e riconoscer ora per
bella e buona la di lui elezione. Gli atti di questa riconciliazione, e
della confermazione a lui data dal papa, son riferiti dal Rinaldi[692].
E tutto fatto per muovere l'armi di esso Alberto contra del re di
Francia. Servì questo per maggiormente accendere lo sdegno del re
Filippo, il quale, per far dispetto al papa, e non già perchè sia
credibile ch'egli ciò credesse daddovero, pubblicò ventinove capi
d'accusa contra di lui, la maggior parte calunnie patenti, e prive
d'ogni colore di verisimiglianza, non che di verità. Cioè ch'egli
non credea l'immortalità dell'anima, la real presenza del Signore
nell'ostia consecrata, la fornicazione peccato; ch'egli era stregone,
simoniaco, eretico, con altre simili nefande imputazioni, rimettendosi
a provar tutto nel concilio generale, a cui egli appellava. Commosso
da sì orrendo procedere papa Bonifazio, fulminò contra di Filippo le
censure, dichiarò nulli tutti i suoi atti fatti e da farsi, assolvè i
sudditi dal giuramento di fedeltà, con pretendere ancora dipendente nel
temporale il regno di Francia dall'autorità e superiorità dei romani
pontefici. Intanto il re Filippo, spirando solamente vendetta, spedì
segretamente in Italia nel mese di marzo di questo anno Guglielmo
da Nogareto suo emissario, uomo di sottilissimo ingegno e di forte
stomaco, con un Fiorentino appellato messer Musciatto de' Franzesi, e
con buone lettere di cambio. Fermatosi costui ad un castello d'esso
Musciatto, si diede a far gente, e a spendere largamente danari e
promesse, con inviar messi e lettere per corrompere i nobili della
Campania romana e i cittadini d'Anagni. Allorchè fu all'ordine tutto il
trattato, di cui non traspirò mai agli orecchi del papa alcun menomo
avviso, trovandosi il medesimo pontefice senza sospetto in essa città
d'Anagni co' suoi cardinali e con tutta la sua corte, una mattina per
tempo nel dì 7 di settembre all'improvviso entrarono in quella città
Guglielmo di Nogareto, Sciarra dalla Colonna, i nobili da Ceccano e
da Supino, ed altri baroni, con trecento cavalieri e molta fanteria,
e colle insegne del re di Francia, cominciando a gridare: _Viva il re
di Francia. Muoia papa Bonifazio_. Anche il popolo d'Anagni, ingrato
a tanti benefizii ricevuti dal papa, si unì con loro, e fu anche detto
che alcuni dei cardinali fossero mischiati nel medesimo trattato, e fra
gli altri il _cardinal Napoleone degli Orsini_[693]. Certo è ch'essi
cardinali se ne fuggirono, o si nascosero tutti, lasciando il papa
assediato nel suo palazzo. Fece la famiglia sua quella resistenza che
potè; ma infine il palazzo fu preso. Allora il papa, tenendosi per
morto, volle almen prepararvisi con magnanimità, e, fattosi abbigliare
cogli abiti pontificii, colla sacra tiara in capo e colla croce in
mano, assiso in una sedia stette aspettando i nemici. Dicono che
Guglielmo da Nogareto gli dicesse d'essere venuto non per torgli la
vita, ma per condurlo a Lione, dove si terrebbe un concilio generale,
e che egli risponderebbe alle accuse pubblicate contra di lui. Certo
è che Sciarra dalla Colonna il caricò di villanie e d'obbrobrii, ed
anche volle obbligarlo a rinunziare il papato; ma il trovò fermo in
voler piuttosto morire che cedere. In così misero stato fu ritenuto
per tre dì sotto buona guardia il pontefice, senza che volesse indursi
a prendere cibo: tale e tanto era il suo sdegno mischiato col timore e
colla sua confusione. Fors'anche dovea temer di veleno. Intanto fu dato
il sacco al palazzo e agl'immensi tesori ed arredi del papa. Dopo i
tre giorni il _cardinal Luca del Fiesco_, commiserando le disavventure
e la prigionia del pontefice, tanto s'ingegnò, che mosse a rumore il
popolo di Anagni, il quale cominciò con alte voci a gridare: _Viva il
papa, e muoiano i traditori_. Allora fu che Sciarra, andato al papa
gli parlò con riverenti e dolci parole, esibendogli la libertà, se pur
voleva concedergli l'assoluzion dei misfatti, con altre richieste che
non si sanno. Tutto gli accordò Bonifazio; e però, usciti della città
quei masnadieri, restò libero. Non si è mai potuto intendere perchè
costoro tenessero per tanto tempo in quell'agonia il misero pontefice.
Se pensavano di condurlo vivo e sano a Lione, non dovevano tardar tanto
a metterlo in viaggio, e poteano a man salva farlo sulle prime. Nè
si capisce perchè papa Bonifazio, personaggio sì accorto, se voleano
promesse, ed anche rinunzie, a tutto non condiscendesse; giacchè non
sarebbe egli stato tenuto ad obbligazioni contratte con tanta e così
empia violenza.

Comunque sia, Dio non permise che costoro facessero di peggio; e
Bonifazio, rimesso in libertà, si affrettò per ritornarsene a Roma,
dove giunse, incontrato con indicibil concorso e plauso del popolo
romano[694]. Ma che? Sopravvisse ben egli parecchi giorni ancora,
ma colla mente sconvolta, parendogli sempre di aver presenti uomini
armati che gli volessero levar la vita, e agitato dai fantasmi degli
obbrobrii ed oltraggi patiti, tanto più sensibili a lui, quanto
che, per confessione di tutti, fu il più superbo uomo del mondo, e
maggiormente per l'esecrabile affronto in lui fatto al tanto venerabil
carattere di vicario di Cristo, e di capo visibile della Chiesa
militante. Meditava egli bensì delle strepitose vendette e un concilio
generale, per quivi esporre l'ingiuria ridondante sulla Chiesa tutta;
ma, non reggendo allo sdegno ed al dolore, per cui s'infermò, fuori
di sè spirò l'anima nel dì 11 d'ottobre dell'anno presente. Racconta
qui Ferreto Vicentino[695], autore vivuto in questi tempi, delle
particolarità taciute dagli altri, le quali non mantengo per vere,
ma che tuttavia non han ciera di favole, e forse furono soppresse da
altri per non dispiacere a chi tradì lo stesso pontefice. Narra egli
adunque che uscirono ad incontrare il papa con una frotta d'armati
due dei cardinali Orsini, _Matteo Rosso_ e _Jacopo_, e il condussero
a dirittura al palazzo del Vaticano. A me è noto che allora nella casa
degli Orsini fiorivano due cardinali. Napoleone e Matteo Rosso. Nulla
so di un Jacopo. Il Ciacconio v'aggiugne il terzo, cioè _Francesco_
cardinale Orsino, creato da papa Bonifazio. E Dino Compagni[696]
anch'egli il chiama degli Orsini. Probabilmente parla Ferreto del
cardinal _Jacopo Gaetano_ de' Stefaneschi, nipote degli Orsini, che
ci diede la Vita di san Celestino V. Ora il papa, che s'era mezzo
accorto dell'avere il suddetto cardinal Napoleone, e, per attestato
del suddetto Dino Compagni, anche il cardinal Francesco avuta mano
nella trama suddetta, con volto torvo cominciò a guatar gli Orsini.
Perciò questi, guadagnate le guardie pontificie, cominciarono a tenerlo
stretto: laonde Bonifazio determinò di levarsi dal Vaticano, per
passare al palazzo del Laterano, credendosi in questa maniera sottrarsi
alla potenza e alle frodi degli Orsini. Ciò risaputo, Matteo cardinale
con altri suoi partigiani fu a pregarlo di non muoversi, col pretesto
di nuovi pericoli dalla parte del re di Francia; e trovatolo fermo
nel suo proposito, gl'intonò a visiera calata che non ne partirebbe, e
che essi non voleano vedere de' nuovi scandali. Allora il papa diede
in escandescenze; e tentando pure di voler eseguire il suo disegno,
fu con buona copia di guardie rinserrato nella sua camera, facendosi
intanto correre voce, come è credibile, che ciò si facea perchè il
papa era fuor di cervello per la passata orrenda burrasca. Infine,
chiedendo egli, se era prigione, gli fu risposto di sì; e che, se
avea fatto finora a modo suo, da lì innanzi vivrebbe a modo altrui. A
queste intimazioni si accorò l'infelice pontefice, diede nelle smanie,
non volle più cibarsi, non potè più prendere sonno, ma furioso diede
poi termine alla sua vita una notte, senza che se ne accorgessero i
cortigiani suoi. Anche la Cronica di Parma[697] attesta questa nuova
prigionia del pontefice. Ma forse procedette ciò dalla prudenza di
quei cardinali in vedere il misero pontefice fuor di senno e nelle
furie; laonde fu creduto necessario il tenerlo stretto, perchè non ne
seguissero altre scandalose novità. E tal fu il fine di papa Bonifazio
VIII, personaggio che nella grandezza dell'animo, nella magnificenza,
nella facondia ed accortezza, e nel promuovere gli uomini degni alle
cariche, e nella perizia delle leggi e dei canoni ebbe pochi pari; ma
perchè mancante di quell'umiltà che sta bene a tutti, e massimamente a
chi esercita le veci di Cristo, maestro d'ogni virtù, e soprattutto di
questa; e perchè pieno d'albagia e di fasto, fu amato da pochi, odiato
da moltissimi, e temuto da tutti. Non lasciò indietro diligenza alcuna
per ingrandire ed arricchire i suoi parenti, per accumular tesori,
ed anche per vie poco lodevoli. Fu uomo pieno d'idee mondane, nemico
implacabile de' Ghibellini, e li perseguitò per quanto potè; ed essi,
in ricompensa, ne dissero quanto male mai seppero, e il cacciarono ne'
più profondi buroni dell'inferno, come si vede nel poema di Dante[698].
Benvenuto da Imola parte il lodò[699], parte il biasimò, conchiudendo
in fine ch'egli era _un magnanimo peccatore_; e divolgarono, aver _papa
Celestino V_ detto che egli entrerebbe nel pontificato qual volpe,
regnerebbe come lione, morrebbe come cane. Verisimilmente quel santo
uomo non proferì mai queste parole. Piuttosto le inventarono i suoi
malevoli, autorizzandole poi col metterle in bocca di un santo. Il
frutto di chi non sa farsi amare è quello di farsi almeno lacerare,
se non succede di peggio. Radunatisi alcuni giorni dopo la morte e
sepoltura di papa Bonifazio i cardinali nel conclave, diedero da lì
a poco, cioè nel dì 22 d'ottobre, per successore ad un papa mondano,
turbolento e iracondo, un papa santo e pacifico[700]; cioè _Niccolò
dell'ordine de' Predicatori_, cardinale e vescovo di Ostia, bassamente
nato nel territorio di Trivigi, ma per le insigni sue virtù alzato ai
primi onori, e dignissimo di sedere nella cattedra di san Pietro. Prese
egli il nome di _Benedetto XI_, e fu coronato nella festa d'Ognissanti.
Si trovò a quella funzione _Carlo II_ re di Napoli con _Roberto duca_
di Calabria e _Filippo principe_ di Taranto suoi figliuoli, essendovi
egli accorso con molte milizie per assicurare la quiete di Roma. Fu
detto che papa Bonifazio, perchè questo re gli avea negato l'aiuto
dell'armi contra del re di Francia, se fosse vivuto, gli avrebbe fatto
gran male; e che già se la intendeva per questo con _don Federigo_ re
di Sicilia: dal che nondimeno esso don Federigo si mostrò alieno, e
venne solamente con delle navi ad Ostia per dar soccorso al pontefice
nelle ultime sue sciagure.

Tentò in quest'anno _Matteo Visconte_ di ritornar in Milano, e fece
de' negoziati con _Alberto Scotto_ signore di Piacenza[701], quel
medesimo che l'avea poco anzi tradito. Era lo Scotto uomo volubile,
e forse mal soddisfatto de' Torriani, laonde infatti s'accordò col
Visconte. Ritiratosi dunque dalla lega suddetta, uscì in campagna nel
mese d'ottobre, menando un grosso esercito unito cogli Alessandrini
e Tortonesi, affine di ricondurre Matteo col figliuolo Galeazzo
in Milano. Fu secondato ancora dai Parmigiani, i quali inviarono
gente a far le guardie a Piacenza. Dal canto loro si mossero ancora
i Veronesi e Mantovani in favore del Visconte. Ma i Torriani coi
Milanesi, Bergamaschi, Cremonesi, Lodigiani, Comaschi, Cremaschi,
Pavesi, Vercellini e Novaresi, potentemente anche essi fecero
oste per impedire i tentativi de' nemici[702]; e venne in persona
_Giovanni marchese_ di Monferrato a Milano, siccome antico nemico de'
Visconti, per contrastar loro ogni avanzamento. Per così gagliarda
opposizione nulla potè fare Alberto Scotto; e Matteo Visconte, che si
era impadronito di Bellinzona, Lugano, Varese e del Borgo di Vico, e
teneva come assediata la città di Como, al vedere che si facea un gran
preparamento di armi per isnidarlo da que' paesi, si ritirò anch'egli,
e venne ad assicurarsi in Piacenza. Negli anni addietro la città di
Brescia[703] si trovava in somma disunione per varie fazioni interne
e per li Ghibellini fuorusciti. Nel marzo dell'anno 1298 presero
que' cittadini il salutevol consiglio di riunirsi, e di richiamare
in città i nobili sbanditi. Il che fatto, per ischivar le preminenze
e gare nel governo, costituirono per loro governatore _Bernardo
de' Maggi_ vescovo della città per cinque anni avvenire. Terminava
in questo anno la giurisdizione sua; ma avendo egli assaggiato il
dolce del comando, e volendo continuar nella signoria, perchè se gli
opponeva Tebaldo de' Brusati, uno de' più potenti nobili, guelfo di
professione, coll'adoperar la forza, il cacciò in esilio con altre
nobili famiglie, e massimamente i Griffi, Gonfalonieri ed Ugoni.
Questo Tebaldo fu poi nell'anno seguente mandato[704] per conte ossia
governator della Romagna da _papa Benedetto XI_. Anche in Parma[705]
fu proposto di rimettere in città tutti gli usciti, cioè la parte del
vescovo. _Ghiberto da Correggio_ quegli era che più degli altri si
sbracciava per questa pace. Non mancavano contradditori, e si fu alla
vigilia d'una battaglia fra loro; ma, per cura di _Cavalcabò marchese_
di Viadana e d'altri Cremonesi, cessò l'animosità e il rumore, e
finalmente, accettata la concordia, nella festa di san Jacopo di
luglio rientrarono in Parma tutti gli usciti con ghirlande in capo, e
non ne seguì contrasto alcuno. Si venne allora a conoscere il perchè
Giberto da Correggio si fosse cotanto scaldalo per questa concordia.
Dopo la nona del giorno stesso i medesimi usciti già guadagnati,
unitisi cogli amici e fautori d'esso Giberto, cominciarono con alte
voci a gridare: _Viva, viva il signor Giberto_. Tumultuariamente per
questo si tenne consiglio, e in esso fu data al medesimo Giberto la
signoria della città. Fecesi in quest'anno sentire un fiero tremuoto
nella marca d'Ancona, nella Romagna, in Venezia e Schiavonia, per cui
spezialmente in Fano e Sinigaglia caddero a terra molte torri e case.
In Firenze[706], per la prepotenza di Corso Donati, capo della parte
nera, cioè guelfa, si venne a tal rottura fra i cittadini, che era per
succederne lo sterminio della città, se non accorrevano i Lucchesi
con grosso nerbo di cavalleria e fanteria per mettere pace. Loro fu
conceduta per questo molta balia, ed essi pubblicarono varii bandi,
tanto che si quetò la terra per allora.

NOTE:

[691] Annal. Caesen., tom. 14 Rer. Ital.

[692] Raynaldus, in Annal. Eccles. Annal. Colm.

[693] Ferretus Vicentinus, Hist., lib. 2, tom. 9 Rer. Ital.

[694] Jacobus Cardinalis, in Vita Coelestini V, P. I, tom. 3 Rer. Ital.

[695] Ferretus Vicentinus, Hist., lib. 3, tom. 9 Rer. Ital.

[696] Dino Compagni, lib. 2, tom. 9 Rer. Ital.

[697] Chron. Parmense, tom. 9 Rer. Ital.

[698] Nell'Inferno.

[699] Benevenutus de Imola, Comment. in Dant.

[700] Giovanni Villani, lib. 8, cap. 66. Ptolomaeus Lucensis, Histor.
Bernardus Guido, et alii.

[701] Chron. Parmense, tom. 9 Rer. Ital.

[702] Corio, Istor. di Milano.

[703] Chron. Caesen., tom. 14 Rer. Ital.

[704] Chron. Parmense, tom. 9 Rer. Ital.

[705] Malvecius, Chron. Brixian., tom. 14 Rer. Italic.




    Anno di CRISTO MCCCIV. Indizione II.

    BENEDETTO XI papa 2.
    ALBERTO Austriaco re de' Romani 7.


I pensieri del buon _papa Benedetto XI_ miravano tutti alla pace. Non
era egli nè guelfo nè ghibellino, ma padre comune; non seminava, ma
toglieva le discordie; non pensava ad esaltar parenti, non a procacciar
moneta; e più all'indulgenza che al rigore era portato il benigno
animo suo. Diede l'assoluzione ai due deposti cardinali _Jacopo_ e
_Pietro_ Colonnesi, e restituì loro molti privilegii, ma non gli Stati,
nè il cappello cardinalizio. Fulminò le censure contra di Guglielmo
da Nogareto, Sciarra dalla Colonna ed altri che aveano insultato il
defunto pontefice, e rubato il tesoro della Chiesa in Anagni. Cassò
o mitigò molte costituzioni d'esso papa Bonifazio, perchè fatte di
suo capriccio, senza voler dipendere dal consiglio dei fratelli, cioè
del sacro collegio de' cardinali. Specialmente annullò quelle che
riguardavano _Filippo re_ di Francia, con rimettere quel re e regno
in possesso di tutti i suoi privilegii. Ma il santo padre, stando in
Roma, si trovava come in prigione, perchè in città piena allora di
fazioni e di prepotenti; e i primi fra essi erano i cardinali delle
famiglie grandi di Roma, che a modo loro voleano raggirar la corte;
laonde restavano impuniti i misfatti, e una sfrenata licenza regnava
dappertutto[707]. Al buon papa pareva mille anni un'ora, per potersi
levare da sì scompigliata città; e però, venuta la primavera, pubblicò
di voler per sua divozione passare ad Assisi. Se gli opposero forte
i cardinali, per paura che scappasse loro dalle unghie; ma per buona
fortuna il cardinal _Matteo Rosso_ degli Orsini, capo di gran fazione,
per suoi segreti fini approvò l'andata; e così venne il buon papa
a Perugia, dove piantò la sua residenza. Bramoso intanto di ridurre
alla pace i troppo disuniti Fiorentini, spedì colà _Niccolò da Prato_
cardinale e vescovo d'Ostia, personaggio di gran senno ed attività,
e ghibellino di nascita, incaricandolo specialmente di ridurre in
Firenze la parte de' Bianchi fuorusciti[708]. Andò il cardinale, trovò
il popolo tutto per lui, che gli diede ampia balia di far la pace.
Ma i grandi della parte nera, cioè guelfa, non potendo sofferire che
i Bianchi ghibellini tornassero e volessero parte nel governo, nè
sapendo come parar questo colpo, ricorsero ad un sottile inganno; e
fu quello di fingere una lettera a nome del cardinale legato, col suo
sigillo, ai Bolognesi, acciocchè venissero con tutte le loro forze
a Firenze. Arrivarono i Bolognesi con gran gente sino al piano di
Mugello; e, udita la lor venuta, come ordinata dal legato, i grandi
fiorentini ne fecero alti schiamazzi, e se ne risentì forte anche
il popolo. E tuttochè il cardinale protestasse di non avere mai
scritto perchè i Bolognesi venissero, e li rimandasse indietro; pure
s'incagliarono in maniera gli affari, che fu consigliato il cardinale
di andare a divertirsi per qualche giorno a Prato. Vi andò egli, ma
gli astuti Fiorentini avendo sovvertiti segretamente i Guazzalotti,
potente famiglia di quella terra, ed altri Guelfi, si levò a rumore il
popolo di Prato contra del cardinale, il quale non si aspettava nella
patria sua un trattamento di tanta ingratitudine; e però se ne partì
tosto, con lasciare scomunicati i Pratesi, e sotto l'interdetto la
terra. Tornossene a Firenze; ma, per quanto dicesse e facesse, trovò
ostinati nemici della concordia que' cittadini; sicchè, veggendoli già
in procinto di tumultuare contra di lui, gli convenne andarsene, con
dare la maledizione e sottoporre all'interdetto quella città. Nè si
dee tacere che, mentre egli era in Firenze, accadde che quei popolani
fecero in Arno sopra barche una rappresentazione orrida dell'inferno:
spettacolo veramente convenevole a quei barbarici tempi. V'accorse il
popolo, e tanta fu la folla sul ponte della Carraia, fabbricato allora
di legno, che esso sprofondò, e molta gente ne rimase annegata o morta,
o guasta in altra maniera. Partito poscia il cardinal da Firenze, nel
dì 10 di giugno, vennero all'armi que' cittadini che tenevano per la
pace, e gli altri che la ricusavano. In tal congiuntura fu attaccato
ad alcune case il fuoco[709], e questo, non trovando chi corresse
a smorzarlo, cotanto si dilatò, che distrusse palagi, torri, case e
fondachi senza numero. Il Villani parla di più di mille e settecento
case rimaste in preda alle fiamme, con perdita immensa di robe e
mercatanzie. Nè mai arrivavano i pazzi popoli a conoscere i dolci
frutti della concordia, gli amari della discordia. Tentarono poscia i
fuorusciti di Firenze di sorprendere la città; e venuti nel dì 20 di
luglio sino alle porte con isforzo di molte migliaia di persone, si
studiarono d'entrarvi; ma dal popolo, che tutto fu in armi, furono non
solo respinti, ma anche sconfitti colla perdita di molte persone.

Poco tempo godè la Chiesa di Dio dell'ottimo papa _Benedetto XI_,
imperciocchè, soggiornando egli in Perugia, nel mese di luglio del
presente anno passò a miglior vita[710]. Intorno al giorno della sua
morte veggo assai discordi gli scrittori. Fu così inaspettata morte
attribuita a veleno, dicendosi, che mentre egli era a tavola, venne
un giovinetto vestito da donna, che a nome della badessa di santa
Petronilla gli presentò un bacino d'argento con dei fichi-fiori, che
soleano molto piacergli. Ivi era nascosa la sua morte: però, dopo
averne mangiati assai, cadde tosto infermo di febbre, e in pochi
dì sbrigò da questa vita. Ferreto Vicentino, che fa due scalchi
del pontefice manipolatori di questo, non so se vero o immaginato,
assassinio, scrive che ne fu data la colpa a _Filippo il Bello_ re
di Francia, perchè corse voce che questo papa volesse confermare la
scomunica contra di lui: cosa che non si accorda coi brevi favorevoli
ad esso re, rapportati dal Rinaldi[711]. Se pur ha fondamento la di
lui morte violenta, più verisimile è quanto scrive Giovanni Villani:
cioè che essa venisse da qualche cardinale di depravata coscienza,
giacchè non ne mancava in que' tempi, o perchè egli avea riprovati
molti atti di papa Bonifazio VIII, o perchè, secondo l'asserzion di
Ferreto, si scoprì ch'egli volea fissar la sua residenza in Lombardia,
per sottrarsi alla tirannia d'alcuni di que' porporati che poteano
a lui fare ciò che aveano fatto al suddetto papa Bonifazio. Quel che
intanto è certo, morì questo buon pontefice in concetto di santità;
Dio ancora il glorificò dopo morte con varii miracoli, di modo che
pochi anni sono che _Benedetto XIII_ sommo pontefice il registrò nel
catalogo de' beati, e la sua vita si legge scritta e publicata dal
canonico Antonio Scotto di Trivigi. Come poi passasse il conclave
per l'elezion di un successore, lo dirò all'anno seguente. Nel mese
di marzo del presente anno _Alberto Scotto_ signor di Piacenza[712],
dappoichè colle frodi s'era tirata addosso la nemicizia de' popoli
circonvicini, fatta oste contro ai Pavesi, prese alcune loro castella,
e diede il guasto al paese: nella qual occasione i Parmigiani mandarono
in aiuto di lui cento uomini d'armi da due cavalli l'uno. Ma nel
maggio appresso i Pavesi, Milanesi, Lodigiani, Vercellini, Novaresi,
Cremaschi e Comaschi, Giovanni marchese di Monferrato, un figliuolo del
medesimo Alberto ribello del padre, entrarono dalla parte del Pavese
con un grosso esercito sul Piacentino, e, fermato il campo a Fontana,
cominciarono a saccheggiar il paese sin quasi alle porte di quella
città. In aiuto dello Scotto si mosse Matteo da Correggio, fratello
di Giberto signore di Parma, con tutta la cavalleria e fanteria
parmigiana. Vi corsero ancora gli Alessandrini, Tortonesi ed Astigiani,
e _Galeazzo_ figliuolo di _Matteo Visconte_. Erano usciti anche i
Cremonesi contra di Piacenza, ma si fermarono perchè i Mantovani e
Veronesi minacciarono di assalire il loro distretto. Non ostante questa
gran mossa d'armi, niun combattimento seguì, e il tutto si ridusse a
guasti e saccheggi. Ma sì gravi nemicizie di Alberto Scotto faceano
star malcontenti i più dei Piacentini, perché ne pagavano essi il
fio; e però nel mese d'agosto tentarono di deporlo. Prevalse egli,
e rimasero morti e banditi molti dei congiurati, e nominatamente due
della nobil casa de' Confalonieri, le case dei quali, siccome ancor
quelle de' Visconti Piacentini, furono atterrate. Tornarono poscia
nel settembre i collegati sopraddetti dalla parte di Cremona a guastar
il contado di Piacenza sino alle porte della città, con fare immenso
bottino. E nel novembre tolsero il castello di Rivalgerio e la città
di Bobbio che dianzi ubbidiva a Piacenza. Disperati per tanti danni
i Piacentini, si rivoltarono quasi tutti contra di Alberto Scotto.
Sotto colore di sostenerlo accorse colà _Giberto da Correggio_ signore
di Parma con tutta la sua gente e milizia; andò a finir la faccenda
in un giuoco di mano, perchè il Correggiesco consigliò lo Scotto
a ritirarsi per ora in Parma; e dacchè fu partito, Giberto si fece
proclamar signore di Piacenza da alcuni di que' cittadini, e da tutta
la gente sua. Così una volpe cacciò l'altra. Ma ebbero corti i piedi
le contentezze e frodi del Correggiesco. I Piacentini, che non voleano
avere cacciato un padrone per averne un altro, tutti un dì diedero
di mano all'armi, gridando _popolo, popolo,_ e bisognò che Giberto si
affrettasse a scapparsene a Parma. Fu poi bandito Alberto Scotto con
assai de' suoi amici, spianati i suoi palagi, e rimessi in città tutti
i fuorusciti. Ancora in Asti succederono delle novità. Comandava quasi
a bacchetta in quella città _Giovanni marchese_ di Monferrato[713];
e temendo quel popolo di perdere un dì la libertà, segretamente si
raccomandò a _Carlo II_ re di Napoli, e a _Filippo di Savoia_ principe
della Morea, che mandarono molta gente in aiuto di essi e dei Soleri,
nobil famiglia fuoruscita. Con queste forze nel mese di maggio,
correndo la festa dell'Ascensione, rientrarono in quella città i
Soleri per forza, e ne scacciarono i Gottuari ed altri loro avversarii,
col saccheggio e bruciamento delle lor case. Parimente in Bergamo fu
mutazione, perchè, entrativi i Bonghi e Rivoli, ne fecero uscire i
Soardi e Coleoni e i lor seguaci. Tali erano in questi tempi le gran
faccende, cioè le pazzie di tante città italiane. Certamente quantunque
niun tempo possa vantar esenzione da' guai, pure cieco ed ingrato a
Dio sarebbe chi non riconoscesse la felicità de' nostri, paragonando
col presente lo stato sempre inquieto e sedizioso della Italia ne'
secoli, de' quali ora parliamo. Fu eziandio guerra in quest'anno fra i
Padovani e Veneziani, perchè i primi voleano far delle saline al lido
del mare: il che veniva loro contrastato dagli altri, che pretendeano
di lor giurisdizione quei siti. Fabbricarono anche i Padovani alcune
fortezze in que' siti, e in vicinanza di Chiozza una terra, a cui,
per far onta a' Veneziani, posero il nome di Genova picciola. Perciò
ne seguirono zuffe ed ammazzamenti[714]; ma, per interposizione di
amici, si venne in questo medesimo anno a buona concordia. Ferreto
Vicentino[715] scrive che n'ebbero i Padovani delle percosse; e però i
saggi s'appigliarono ai consigli di pace. In Verona[716] nel dì 7 di
marzo diede fine a' suoi giorni _Bartolommeo dalla Scala_ signor di
quella città, e succedette a lui nel dominio _Alboino_ suo fratello.

NOTE:

[706] Giovanni Villani, lib. 8, cap. 68. Dino Compagni, lib. 3.

[707] Ferretus Vicentinus, lib. 3, tom. 9 Rer. Italic.

[708] Giovanni Villani, lib. 8, cap. 69. Dino Compagni, lib. 3.

[709] Chron. Parmense, tom. 9 Rer. Ital.

[710] Giovanni Villani, lib. 8, cap. 80. Ferretus Vicentinus, lib. 3,
tom. 9 Rer. Ital.

[711] Raynald., in Annal. Eccles.

[712] Chron. Parmense, tom. 9 Rer. Ital. Chron Placent., tom. 16 Rer.
Ital.

[713] Chron. Astense, cap. 53, tom. 11 Rer. Ital. Chron. Parmense, tom.
9 Rer. Ital.




    Anno di CRISTO MCCCV. Indizione III.

    CLEMENTE V papa 1.
    ALBERTO Austriaco re de' Romani 8.


Per undici mesi stettero disputando in Perugia i cardinali, senza
mai potersi accordare nell'elezione del novello pontefice. Erano essi
divisi in due fazioni[717]. Capo dell'una il _cardinal Matteo Rosso_
degli Orsini con _Francesco Gaetano_ nipote di papa Bonifazio VIII,
guelfi amendue, che desideravano un papa italiano, amico della memoria
d'esso Bonifazio. Capo dell'altra il _cardinale Napoleone_ degli Orsini
dal Monte col _cardinale Niccolò da Prato_, tutti e due parziali del
re di Francia e de' Colonnesi, e però bramosi di un papa franzese,
opposto alle massime di papa Bonifazio. Soffiavano dall'una parte i
Colonnesi, segretamente venuti a Perugia; dall'altra faceano negoziati
_Carlo II re_ di Napoli e_ Filippo il Bello re_ di Francia[718],
e fu creduto ancora che il danaro franzese entrasse a perorare in
questa congiuntura. Finalmente i Perugini, veggendo andar troppo in
lungo questa mena, ristrinsero quei porporati, e cominciarono anche
a tenerli corti di vivanda, acciocchè s'inducessero ad accordarsi.
Ora L'astuto cardinal da Prato propose un dì al cardinal Francesco
Gaetano un ripiego per terminar questa pendenza. E fu, che la fazion
di Matteo Orsino nominasse tre oltramontani abili al papato, e che
quella di Napoleone eleggesse uno dei tre, qual più le piaceva.
Accettato il partito, i primi nominarono tre arcivescovi franzesi[719],
creature di papa Bonifazio VIII, ponendo in capo di lista _Bertrando
del Gotto_, appellato Raimondo per errore dal Villani, arcivescovo
di Bordeaux, tanto più perchè esso era poco amico del re Filippo, per
gravi dissapori occorsi fra loro, immaginandosi che qualunque d'essi
che fosse eletto, sarebbe nemico del re di Francia, e amico della
memoria di papa Bonifazio. Allora lo scaltro cardinal da Prato per
secreti messi con tutta diligenza spediti fece intendere al re Filippo
di cattivarsi l'amicizia dell'arcivescovo di Bordeaux, perchè quello
sarebbe il papa. A questo avviso, il re segretamente fu ad abboccarsi
con esso arcivescovo, dicendogli essere in mano sua il farlo papa, e
che il farebbe, purchè s'obbligasse ad accordargli sei grazie: cioè di
riconciliar lui e tutti i suoi seguaci colla Chiesa, dando il perdono
del misfatto commesso nella presura di papa Bonifazio; di abolire la
memoria d'esso Bonifazio; di rendere il cappello a _Jacopo_ e _Pietro
dalla Colonna_; di far cardinali alcuni che egli proporrebbe; e di
accordargli le decime del clero di Francia per cinque anni. Riserbossi
in petto la sesta, la quale, secondo le apparenze, fu di trasportare in
Francia la Sede apostolica. L'arcivescovo, tutto ansante di vedersi in
capo la tiara pontificia, stabilì tosto il mercato, giurò le promesse
sopra il corpo del Signore, diede anche per ostaggi al re un suo
fratello e due suoi nipoti, e però il re immediatamente rispedì il
segreto messo al cardinale di Prato e agli altri di sua fazione, con
ordine di prendere per papa Bertrando del Gotto; e infatti ne seguì
l'elezione secondo il concerto. Ah mali arnesi della Chiesa di Dio! In
mano d'essi avea la Provvidenza messo l'eleggere un sommo pontefice,
non già per servire alle mondane cupidigie di loro e de' principi della
terra, ma bensì per procurare il maggior bene del popolo cristiano:
ecco il frutto dello scisma, della cabala e dell'ambizione, che li
portò ad eleggere sì lontano un pastore da loro mal conosciuto; ed
ecco come tradirono l'intenzion di Dio e le coscienze proprie con
una elezione per sè stessa illecita e scandalosa, recando, insieme
colla rovina dell'Italia, una piaga sempre memorabile alla Sede
di san Pietro. Stettero ben poco ad accorgersi del deplorabile lor
fallo i cardinali[720]; perchè accettata che fu nel dì 23 di luglio
l'elezione dall'arcivescovo (il qual prese il nome di _Clemente V_),
furono chiamati in Francia, e per quante ragioni sapessero addurre in
contrario, bisognò ubbidire. Così passò in Francia la Sede apostolica,
e vi restò poi per settanta anni, in cattività somigliante alla
babilonica, perchè schiava delle voglie dei re franzesi, con provenirne
infiniti disordini e mali alla Chiesa e all'Italia, dei quali si andrà
in parte favellando negli anni seguenti. Venuto a Lione il novello
papa, ivi nella domenica fra l'ottava di san Martino fu solennemente
coronato, e servito da _Filippo re_ di Francia, da _Carlo di Valois_
e da altri principi, col concorso d'innumerabil popolo. Ma occorse una
sciagura che fu presa per mal augurio. Nella processione, o cavalcata,
per la gran calca della gente, si rovesciò un muro in vicinanza del
papa, per cui egli stesso cadde da cavallo, e andò per terra la corona
pontificia, un cui carbonchio o rubino di valore di sei mila fiorini
d'oro si perdè, ma fu poi ritrovato. Vi morirono alcuni baroni, e fra
gli altri Giovanni duca di Bretagna. Gravemente ancora ne fu leso
Carlo fratello del re, ma ne guarì. Per questo caso immense furono
le dicerie della gente. Anche nel dì 25 del mese di novembre, nata
rissa tra la famiglia del papa e de' cardinali, vi restò ucciso un di
lui fratello[721]. Fece poi nel seguente dicembre papa Clemente una
promozione di dieci cardinali, nove franzesi a petizione del re di
Francia, ed uno inglese. Se questo piacesse ai cardinali italiani, Dio
vel dica. Restituì inoltre il cappello cardinalizio a Jacopo e Pietro
dalla Colonna.

Nel mese d'aprile di quest'anno _Azzo VIII marchese_ d'Este, signor di
Ferrara, Modena e Reggio[722], condusse in moglie _Beatrice_ figliuola
di _Carlo II re_ di Napoli. Gran solennità fu fatta in tale occasione.
Ma queste nozze misero in gelosia i suoi vicini, temendo tutti che la
sua alleanza con un principe sì potente mirasse a mettere il giogo ai
popoli d'intorno. Furbescamente ancora si disseminò una voce, che il
marchese volea dare in dote alla regal sua moglie le città di Modena
e di Reggio: il che diede molta apprensione a chi le prestò fede[723].
Ora accadde che nel dì 6 d'agosto le fazioni di Parma vennero all'armi,
e gran tumulto ne succedette[724]. La peggio toccò alle nobili famiglie
de' Rossi e dei Lupi, che si salvarono colla fuga, e perciò furono
bandite con tutti i loro seguaci. Per questo la parte guelfa di Parma
s'infievolì non poco; e rientrati in quella città molti Ghibellini
banditi in addietro, vi rinforzarono maggiormente la loro fazione.
Da lì a non molto si scoprì il disegno d'alcuni nobili, di deporre
dalla signoria di Parma _Giberto da Correggio_, e fu detto che il
marchese Azzo Estense tenesse mano al trattato. Vero o falso che ciò
fosse, perchè Giberto sapeva ben fabbricar delle tele, certo è ch'egli
segretamente si collegò coi Bolognesi, Veronesi e Mantovani, a' danni
del marchese; e non solo ebbe dalla sua i fuorusciti di Reggio e di
Modena, ma nelle stesse due città maneggiò delle congiure. Poscia
nel mese d'ottobre, quando a tutt'altro pensava il marchese, Giberto
co' Parmigiani venne alle porte di Reggio, e i Bolognesi con tutto il
loro sforzo, dopo aver preso a tradimento il ponte di Sant'Ambrosio,
giunsero alle porte di Modena, credendosi di mettere il piede in tutte
e due queste città. I provvisionati del marchese valorosamente difesero
Reggio. In Modena i nobili da Savignano levarono il rumore contra
la guarnigione marchesana; ma questa prevalse, e si sostenne tanto,
che, arrivato da Ferrara il marchese, i Bolognesi si ritirarono, e si
quetò la burrasca colla prigionia di diciassette de' nobili suddetti.
Fecero poi le genti del marchese delle scorrerie sul Parmigiano,
tentando di far rimuovere i Correggeschi dall'assedio di Soragna,
dove s'erano afforzati i Rossi e i Lupi fuorusciti di Parma; ma non
poterono impedire che quella terra non si arrendesse sul fine dell'anno
a patti di buona guerra. Nel gennaio di quest'anno _Giovanni marchese_
di Monferrato diede fine alla sua vita, e alla diritta nobilissima
linea di que' principi, perchè morì senza figliuoli[725]. Lasciò erede
de' suoi Stati _Jolanta_, ossia _Violanta_ sua sorella, imperadrice
di Costantinopoli, e i suoi figliuoli. Ora _Manfredi marchese_ di
Saluzzo, il quale, per testimonianza di Guglielmo Ventura[726], per
linea traversale mascolina discendeva dal medesimo sangue de' marchesi
di Monferrato, senza voler attendere il testamento di Giovanni,
entrò coll'armi in possesso della maggior parte del Monferrato. Ma,
secondo i documenti recati da Benvenuto da San Giorgio, sulle prime
il marchese di Saluzzo prese solamente il titolo di governatore e
difensore del marchesato del Monferrato, insieme col comune di Pavia
e con _Filippone conte_ di Langusco, signore di Pavia. E si vede
che col loro consentimento i Monferrini spedirono ambasciatori a
Costantinopoli, pregando l'imperadrice di venir ella in persona a
prendere il possesso e governo degli Stati, oppure di mandar loro
uno de' suoi figliuoli. Fu fatta poi correre voce, la qual giunse
anche a Costantinopoli, che _Margherita di Savoia_, rimasta vedova
del marchese Giovanni, era gravida, il che ritardò le risoluzioni
della corte greca: tutte invenzioni del suddetto marchese di Saluzzo,
il quale aspirava alla padronanza del Monferrato. Ma, chiarita la
falsità di questa gravidanza, il greco imperadore _Andronico_ _Comneno_
Paleologo e _Jolanta_ sua moglie, chiamata _Irene_ dai Greci, presero
la risoluzione d'inviare in Italia il _principe_ _Teodoro_ lor
secondogenito a prendere il possesso del Monferrato. A questo fine
prepararono gli occorrenti navigli, e un nobile accompagnamento di sua
persona. Era in questi tempi[727] la città di Pistoia un buon nido de'
Bianchi, ossia de' Ghibellini di Toscana; e temendo i Fiorentini che
crescesse la di lei potenza coll'aiuto de' Pisani, Aretini e Bolognesi,
tutti allora di parte ghibellina, pregarono il re Carlo II di mandar
loro per capitano uno de' principi suoi figliuoli. Spedì egli _Roberto
duca_ di Calabria nel mese di aprile con trecento lancie e molta
fanteria d'Aragonesi e Catalani, gente a lui somministrata da _Giacomo
re_ d'Aragona suo genero. Ricevuto questo rinforzo, i Fiorentini nel
dì 26 di maggio con tutte le lor forze andarono ad assediar Pistoia
dall'un lato, e i Lucchesi dall'altro. Vi stettero sotto più mesi; e
benchè il _cardinal Napoleone_ e quello da Prato, siccome ghibellini,
inducessero papa Clemente ad inviar colà ordini pressanti[728], perchè
lasciassero in pace Pistoia; pure i Fiorentini seguitarono a far i
fatti loro; perlochè furono scomunicati i rettori della città e i
capitani dell'oste, e fu messo l'interdetto a Firenze.

NOTE:

[714] Chron. Patavin., tom. 8 Rer. Ital.

[715] Ferretus Vicentinus, tom. 9 Rer. Ital.

[716] Contin. Chron. Veronens., tom. 8 Rer. Ital.

[717] Giovanni Villani, lib. 8, cap. 80.

[718] Ferretus Vicentinus, lib. 3, tom. 9 Rer. Ital.

[719] S. Antonin., P. III, tit. 21.

[720] Bernard. Guid., in Vit. Clement. V. Ptolomaeus Lucensis, Hist.
Eccles.

[721] Westmon. flosc., Histor.

[722] Annal. Estenses, tom. 15 Rer. Ital.

[723] Ptolom. Lucensis, in Vita Clement. V.

[724] Chron. Parmense, tom. 9 Rer. Ital.

[725] Benvenuto da S. Giorgio, Istor. del Monferrato, tom. 23 Rer. Ital.

[726] Chron. Astense, cap. 15, tom. 11 Rer. Ital.

[727] Giovanni Villani, lib. 8, cap. 82. Istorie Pistolesi, tom. 11
Rer. Ital.




    Anno di CRISTO MCCCVI. Indizione IV.

    CLEMENTE V papa 2.
    ALBERTO Austriaco re de' Romani 9.


Rivocò in quest'anno _papa Clemente_ le esorbitanti costituzioni
di _papa Bonifazio VIII_, colle quali aveva asserito il re e regno
di Francia dipendenti e soggetti anche nel temporale ai romani
pontefici[729]. E intanto, sì entro che fuori d'Italia, emanavano
ordini di pagar decime ai re, specialmente di Francia, Napoli e
Sicilia, collo spezioso pretesto di conquistar l'imperio greco e
la Terra santa; al quale effetto si dicea farsi dei preparamenti da
_Carlo di Valois_. A tali imprese esortò il papa anche i Genovesi e
Veneziani con belle lettere. Certo è che furono pagate le decime, e
in borsa dei principi colò quel danaro, ma senza che ne sentissero
dolor di capo Greci, Turchi e Saraceni: se non che i cavalieri dello
Spedale, oggidì di Malta, colle lor forze impresero l'assedio di Rodi,
occupato dai Turchi, e continuando la guerra per lo spazio di quattro
anni, finalmente se ne impadronirono. Ma pelando con tal pretesto il
papa e i cardinali le chiese di Francia, sì gagliardi furono i lamenti
di quel clero, che lo stesso re, benchè tanto amico del pontefice,
s'interpose per metter freno agli abusi. Riuscì in quest'anno[730]
ai segreti maneggi de' Bolognesi e di _Giberto da Correggio_ signor
di Parma, di dare una fiera percossa ad _Azzo Estense_ signor di
Ferrara, con ordire tradimenti in Modena e Reggio, i quali ebbero il
desiato effetto. Nella notte precedente al dì 26 di gennaio si levò
a rumore il popolo di Modena, incitato specialmente da Manfredino
da Sassuolo (cioè da chi era costituito capitano della milizia dal
marchese, il quale più di lui che d'altri si fidava) e da Sassuolo
suo figliuolo, e da Rinaldo da Marcheria altro capitano del marchese.
Ferreto Vicentino[731] si stende molto nella narrativa del fatto. A me
basterà di dire, che quantunque Fresco, bastardo del marchese, cogli
stipendiati, venuto il giorno, facesse ogni possibil resistenza, pure
fu costretto a ritirarsi nel castello, e il castello fece poca difesa,
perchè non era provveduto di viveri, e convenne cederlo a patti di
buona guerra. In quello stesso giorno i Rangoni, Savignani, Boschetti
ed altri fuorusciti rientrarono nella città, e si fece gran festa e
galloria per avere ricuperata la libertà, ma libertà che costò ben cara
ai Modenesi, perchè tornò la discordia, e mali infiniti si scaricarono
da lì innanzi sopra questa città, che, credendo di star meglio, stette
peggio dipoi, finchè tornò sotto il dominio degli Estensi. La mutazion
di governo in Modena fu cagione che nel dì seguente anche i Reggiani,
animati da questo esempio, si ribellassero al marchese Azzo, e ne
cacciassero a forza il suo presidio colla morte di molti. Corse tosto
colà Giberto da Correggio con un grosso corpo d'armati; e forse perchè
andò poi tessendo delle reti, per ottener la signoria di quella città,
da lì a pochi giorni vi fu gran rumore, e Giberto prese la piazza e il
palazzo del comune. Ma infine, contentandosi che i Reggiani prendessero
per loro podestà Matteo suo fratello, se ne tornò a Parma, e strinse
in questo tempo parentela con _Alboino dalla Scala_ signor di Verona,
dandogli in moglie una sua figliuola. Diedene un'altra ancora a
Francesco figliuolo di Passerino de' Bonacossi, cioè di colui che fu
dipoi signore di Mantova. Presero i Mantovani in queste rivoluzioni il
castello di Reggiuolo ai Reggiani, nè più lo renderono, con grave danno
e doglia del popolo di Reggio. Nel mese di febbraio[732] si strinsero
in lega le città di Parma, Modena, Reggio, Mantova, Verona e Brescia,
tutte a' danni del _marchese Azzo_, con disegno di cacciarlo anche
fuori di Ferrara, ma con tutti i loro sforzi non venne lor fatto il
colpo.

Accaddero in quest'anno anche in Bologna delle fiere rivoluzioni[733].
Fu creduto o provato che la fazion de' Lambertazzi e Bianchi, cioè
quella de' Ghibellini, volesse far delle novità: però fu in armi
il popolo gridando: _Muoiano i Ghibellini, vivano i Guelfi_. Per
testimonianza di Dino Compagni, fu questa una mena de' Fiorentini,
nemicissimi de' Ghibellini. Molti d'essi Lambertazzi furono morti,
il resto prese la fuga, e ne seguirono saccheggi e abbattimenti di
parecchie case. In queste turbolenze Romeo de Pepoli con altri nobili
preso, fu posto in quelle carceri, ma poi rilasciato. Tornò quella
città a parte guelfa. Molte altre guerre seguirono per questo sconcerto
nel contado di Bologna, ch'io tralascio. Ora, l'essere divenuta la
parte guelfa trionfante in Bologna, servì a rimettere la buona armonia
fra quel comune ed il marchese Azzo d'Este, capo dei Guelfi; e perciò
non solamente pace, ma anche lega fu stabilita fra loro; e tanto essi
Bolognesi che i Fiorentini, caporali anche essi della fazione guelfa,
mandarono soccorsi di gente al marchese, contra del quale _Bottesella
dei Bonacossi_ signor di Mantova, _Alboino dalla Scala_ signor di
Verona coi Mantovani, Veronesi, Bresciani, Parmigiani, Piacentini
ed altri della lor lega fecero grande oste nel mese di luglio[734].
Presero essi nel distretto di Ferrara Massa, Melara, Figheruolo e
la Stellata, con arrivar anche sino alle porte di Ferrara, ma con
ritrovarvi quel popolo ben disposto alla difesa; e però se ne tornarono
a casa. Vennero poi di nuovo essi collegati nel mese di ottobre nel
distretto di Ferrara, ed ebbero a tradimento il forte castello di
Bregantino, nè poterono far di più. Continuava tuttavia l'assedio
di Pistoia, sostenuto con gran vigore e disagi per tutto il verno
dai Fiorentini[735] e Lucchesi, quando s'udì che veniva in Italia il
_cardinal Napoleone_ degli Orsini, ghibellino di genio, spedito da papa
Clemente V per legato in Italia, affin di pacificare le città troppo
divise nell'interno loro, o in rotta coi vicini. I Fiorentini, gente
che sapeva far la punta agli aghi, s'avvisarono tosto che egli verrebbe
per intorbidare il conquisto di Pistoia, giacchè sapeano disgustato
il pontefice per la già mostrata disubbidienza: provvidero al bisogno
con un tradimento. Cioè fecero entrare un frate in Pistoia, il quale
per parte loro promise le più belle cose del mondo a quel popolo, di
maniera che parte per la fame, giunta quasi all'estremo, e parte pel
dolce suono delle esibite vantaggiose condizioni, renderono infine
la terra nel dì 10 d'aprile[736]. Niuna promessa fu loro attenuta;
anzi un terribile strazio si fece di quell'infelice città. Divisero i
Fiorentini e Lucchesi fra loro il contado, atterrarono tutte le mura
e fortezze della città, e ne spianarono le fosse. Infierirono ancora
contro i palagi e le case dei Ghibellini e Bianchi, diroccandole: in
una parola, restò Pistoia uno scheletro, e sotto l'aspro governo de'
vincitori. Venne in Italia il cardinal Napoleone, e, udita la resa di
Pistoia, ne fu molto dolente. Andossene a Bologna per rimetter quivi la
pace e gli usciti. Anche ivi lavorarono sottomano i Fiorentini[737],
con far giocare danaro, e indussero que' maggiorenti ad opporgli un
trattato pregiudiziale allo stato loro. Perciò nel dì 22 di maggio
commosso il popolo a rumore, colle armi in mano corse al palazzo del
legato con tal furore e minaccie, che gli convenne sloggiare, e furono
morti alcuni di sua famiglia, e rubata, nell'andarsene, buona parte de'
suoi ricchi arnesi. Pien di vergogna e rabbia si ritirò il cardinale ad
Imola, e, quivi stando, nel dì 24 di giugno[738] scomunicò i rettori
ed anziani di Bologna, mise l'interdetto alla città, la privò dello
Studio, con dichiarare scomunicato chi v'andasse a studiare: il che fu
la fortuna di Padova, perchè tutti gli scolari passarono allo Studio
di quella città. Aveva egli fatto sapere anche a' Fiorentini di voler
visitare la lor città, per liberarla dall'interdetto e dalle censure.
Gli fu fatto intendere che non s'incomodasse, perchè per allora non
aveano bisogno di sue benedizioni: con che restò egli nemico ancora
di Firenze, e riconfermò l'interdetto e l'altre pene spirituali, delle
quali erano già aggravati. Signori di Bertinoro in questi tempi erano i
Calboli, e faceano mal governo. Alberguccio dei Mainardi, aiutato da'
Forlivesi e Faentini, nel dì 6 di giugno prese la terra; ed essendosi
ritirati i Calboli nel Girone, por mancanza di vettovaglia, furono
astretti a renderlo, salve le robe e le persone. Secondo la Cronica
Forlivese[739], passò quella nobil terra in potere del comune di
Forlì. Una somigliante disgrazia accadde a _Pandolfo Malatesta_, che
era podestà e quasi signore di Fano. Ne fu egli scacciato nel luglio
di quest'anno, ancorchè avesse per sua guardia cinquecento cavalieri e
trecento pedoni. Poscia nel seguente agosto anche il popolo di Pesaro,
di cui era podestà, il fece con mala grazia uscire della lor città.
Perdè egli finalmente anche Sinigaglia, di cui era quasi signore. Per
attestato del Corio[740], _Matteo Visconte_ venne con un buon corpo
di soldatesche in quest'anno per prendere Vavro sul fiume Adda; ma,
accorsi i Milanesi coi lor collegati, fecero restar vani i di lui
attentati. Però, conoscendo egli troppo contraria a sè la presente
fortuna, si ritirò finalmente in solitario luogo a far vita privata
e nascosa, aspettando tempi più propizii a' suoi desiderii. Ferreto
Vicentino[741] scrive che egli si ricoverò prima al lago d'Iseo, e
poscia andò ad abitare nella villa di Nogarola, che era di Bailardino
da Nogarola, nei confini di Mantova, dove da povero signore dimorò
circa cinque anni. _Galeazzo_ suo figliuolo fu in questi tempi podestà
di Trivigi.

In Genova[742] per la festa dell'Epifania i Doria (a riserva di Bernabò
Doria) con altri grandi della fazion mascherata, cioè ghibellina,
presero l'armi per abbassargli Spinoli e la parte popolare. Furono
vinti dalla forza del popolo, e se n'andarono in esilio. Allora il
popolo costituì capitani e governatori della città il suddetto Bernabò
ed Obizzone Spinola da Lucolo. Anche il popolo piacentino[743] diviso
in due fazioni fu in armi nel dì 16 di maggio. Restarono superiori
nel conflitto i Laudi, i Fulgosi e Visconte Pelavicino, e fu cacciata
dalla città la famiglia de' Fontana con tutti i suoi seguaci. Approdò
in quest'anno a Genova _Teodoro_ figliuolo di _Andronico Comneno_
imperador de' Greci, venuto per entrare in dominio del Monferrato[744],
lasciatogli in eredità dal fu _marchese Giovanni_ suo zio. Ma trovò
quegli Stati per la maggior parte occupati da _Manfredi marchese_
di Saluzzo e dai fuorusciti d'Asti. Si prevalse di quella occasione
_Obizzino Spinola_, uno de' capitani e come signori di Genova, per
fargli prendere in moglie Argentina sua figliuola, al che condiscese
Teodoro per isperanza d'essere assistito ne' correnti suoi bisogni
dal potente suocero, e in considerazione ancora di un'altra figliuola
d'esso Obizzino Spinola, maritata con _Filippone conte_ di Langusco
e signor di Pavia, la cui parentela potea molto giovargli. Ciò fatto,
venne a Casale di Sant'Evasio, accolto con gran festa da quel popolo
e da altre terre del Monferrato, che s'erano conservate fedeli, e
si gloriavano di aver per loro padrone il figliuolo d'un imperadore.
Qual fosse lo stato allora del Monferrato e del Piemonte, l'abbiamo da
Guglielmo Ventura, chiamato Ruffino da Benvenuto da San Giorgio[745].
Avea il suddetto marchese di Saluzzo occupate molte terre che erano
in Piemonte, già possedute da _Carlo I re_ di Sicilia. Nell'anno
precedente mandò il _re Carlo II_, nel mese di marzo, Rinaldo da
Leto Pugliese suo siniscalco con cento uomini d'armi ed altrettanti
balestrieri in Piemonte. La città d'Alba e le terre di Cherasco,
Savigliano e Montevico giurarono nelle di lui mani di nuovo fedeltà
al re. Dopo di che egli, coll'aiuto degli Astigiani, tolse Cuneo
ed altri luoghi al marchese di Saluzzo, il quale tra per levarsi di
dosso questo possente nemico, e per poter tenere le molte terre già
occupate nel Monferrato, venne ad un accordo col re Carlo II nel dì
7 di febbraio dell'anno presente, con riconoscere da lui in feudo il
marchesato del Monferrato, e cedergli Nizza della Paglia e Castagnole,
terre del medesimo marchesato. Niuna ragione avea il re Carlo sopra del
Monferrato; ma il marchese venne a questo atto per sostener la preda
colla protezione ed aiuto del re contra del greco Teodoro. Quanto agli
Astigiani, essendo capitato ad Asti _Filippo di Savoia_ principe della
Morea, che tornava di Levante con due soli compagni, e trovandosi quel
popolo assai stretto per le molte terre del loro contado occupate dalla
fazion dei Gottuari fuorusciti, venne in parere di prendere questo
principe per suo capitano per tre anni avvenire, dandogli ventisette
mila lire ogni anno: con che egli dovesse tenere cento uomini d'armi
al loro servigio. A man baciata accettò il principe questo impiego,
sperando fra qualche tempo di piantar quivi le radici con divenir
signore di quella allora assai ricca città. Nè passarono mesi, ch'egli
imperiosamente ne richiese il dominio a que' cittadini, la metà per
lui, e l'altra per _Amedeo conte_ di Savoia suo parente. Fu in pericolo
della vita per questo, tanto se ne sdegnarono gli Astigiani; ma si
disdisse, e cessò il rumore. Avendo poi desiderato il marchese Teodoro
d'abboccarsi con esso principe e coi deputati d'Asti al ponte della
Rotta, si videro insieme, e, per attestato del Ventura, Filippo corse
ad abbracciare e baciare, con bacio poco corrispondente al cuore, il
marchese; e, poi trattatosi di lega, promise quanto l'altro desiderò.
Ma appena fu ritornato ad Asti, che scoprì il suo mal animo contra
di Teodoro, ed aspramente comandò agli Astigiani di astenersi dal far
lega con lui, non senza maraviglia di chi era intervenuto al suddetto
abboccamento. Anche un uffiziale del re Carlo avea voluto indurlo con
vantaggiose condizioni a far lega col suo signore contra del marchese
di Saluzzo; e il principe ricusò tutto. Ne fu informato il re con
esagerazion dell'uffiziale, e andò così in collera, che giurò di
vendicarsene; e gli attenne la parola, perchè spedì _Filippo principe_
di Taranto suo figliuolo con una armata che gli occupò il principato
della Morea. Allora Filippo di Savoia quasi per forza contrasse lega
in Piemonte col re Carlo, e perchè gli Astigiani presero la villa di
Cavalerio senza sua saputa, si ritirò da Asti; e favorendo poscia i
fuorusciti di quella città, seguitò a guerreggiare unito co' Provenzali
contra di Teodoro marchese di Monferrato. Tale era allora lo stato di
quelle contrade.

NOTE:

[728] Ferretus Vicentinus, Histor., lib. 3, tom. 9 Rer. Ital.

[729] Raynaldus, in Annal. Eccl.

[730] Annal. Estenses, tom. 9 Rer. Ital. Chron. Parmense, tom. 9 Rer.
Italic. Chron. Bononiense, tom. 18 Rer. Ital. Annal. Veteres Mutinens,
tom. 11 Rer. Ital

[731] Ferretus Vicentinus, Hist., tom. 9 Rer. Ital.

[732] Chron. Parmense, tom. 19 Rer. Ital.

[733] Matth. de Griffonibus, Chron. Bononiens., tom. 18 Rer. Ital.

[734] Chron. Estense, tom. 15 Rer. Ital. Chron. Parmense, tom. 9 Rer.
Ital.

[735] Dino Compagni, lib. 3, tom. 9 Rer. Italic. Giovanni Villani, lib.
8, cap. 82.

[736] Istorie Pistolesi, tom. 11 Rer. Ital.

[737] Dino Compagni, lib. 3, tom. 9 Rer. Italic. Chron. Bononiense,
tom. 18 Rer. Ital.

[738] Annal. Caesen., tom. 14 Rer. Ital.

[739] Chron. Forolivien., tom. 22 Rer. Ital.

[740] Corio, Istor. di Milano.

[741] Ferretus Vicentinus, lib. 3, tom. 9 Rer. Italic.

[742] Georgius Stella, Annal. Genuens., tom. 17 Rer. Ital.

[743] Chron. Placent., tom. 16 Rer. Ital.

[744] Guillelmus Ventura, Chron. Astens., cap. 42 tom. 11 Rer. Ital.

[745] Benvenuto da S. Giorgio, Istoria del Monferrato, tom. 23 Rer.
Ital.




    Anno di CRISTO MCCCVII. Indizione V.

    CLEMENTE V papa 3.
    ALBERTO Austriaco re de' Romani 10.


Desiderando _Filippo re_ di Francia di fare un abboccamento col papa,
fu scelta a questo effetto la città di Poitiers[746]. Quivi il re,
non contento dell'avere dianzi il pontefice abolite le costituzioni di
papa Bonifazio VIII pregiudiziali ai diritti dei re franzesi, tuttavia,
pieno di livore, fece di forti istanze al papa perchè condannasse la
memoria di papa Bonifazio, con ispacciarlo per simoniaco ed eretico.
In prova di che, dicea d'aver testimonii degni di fede. Volle Dio
che _Niccolò cardinale_ da Prato eludesse il mal talento del re[747]
con suggerire al papa un ripiego atto a dilungare ed imbrogliar
la faccenda. E fu quello di rispondere, che cosa di tanto momento,
riguardante tutta la Chiesa, non si potea trattare e risolvere se
non in un concilio generale. Al che non potendo di meno, acconsentì
il re; e fu determinato di tenerlo in Vienna del Delfinato. Propose
ancora il re in quel congresso di processare i cavalieri del Tempio,
che, possedendo di grandi ricchezze e beni per tutta la cristianità,
si erano dati forte al lusso e al libertinaggio, pretendendo giunta
la depravazione dei lor costumi ai più abbominevoli ed enormi vizii,
e sino a rinnegar la fede di Gesù Cristo. Altro io non dirò intorno
a questa materia, se non che con mano forte si procedè contra d'essi
Templari, imprigionati per tutta la Francia, e poscia per gli altri
regni, il numero de' quali si fa ascendere da Ferreto Vicentino[748] a
quindici mila. Costoro, se crediamo ai processi fatti in questo e nei
susseguenti anni, furono trovati rei e convinti d'enormità inudite,
d'apostasia e d'idolatria. Si sa che nel concilio di Vienna fu poscia
abolito l'ordine, e confiscati gl'immensi lor beni a profitto del papa
e dei re; la maggior parte de' quali fu venduta ai cavalieri dello
Spedale, oggidì di Malta, con grande loro svantaggio nondimeno, perchè
si caricarono di tanti debiti per denari presi ad usura affin di far
sì grossi acquisti, che gran tempo ne languì l'ordine loro. Da molti
fu quella sentenza tenuta per giustissima. Ma non si potè levar di
capo ai più di que' tempi (e lo confessa il Villani[749] con altri
Italiani, e sopra ciò s'è veduto anche ai dì nostri un libro di autore
franzese) che quella non fosse un'iniqua invenzione di Filippo il Bello
re di Francia per arricchirsi colle spoglie loro, siccome dianzi avea
fatto delle tante ricchezze degli Ebrei che egli scacciò dal regno
suo. Dicevano essi che non ci voleva molto ai re il far comparire con
dei processi e tormenti colpevole chi era in loro disgrazia, o per
vendicarsi di loro o per assorbire i loro beni; e che se fosse toccato
al re Filippo di formar anche il processo a papa Bonifazio, egli
sarebbe apparuto simile ai Templari, quando pure ognun sapeva essere
false le imputazioni a lui date dal medesimo re. Noto è altresì che
il gran maestro e tanti altri cavalieri del Tempio bruciati vivi, o
in altra guisa giustiziati, protestaronsi sempre innocenti de' falli
loro apposti, e però da molti furono creduti martiri della cupidigia
di quel re, principe diffamato per altri suoi gravi eccessi. Il perchè
le disavventure occorse a lui, e la mancanza della sua linea furono
attribuite dagli speculativi de' giudizii di Dio a questi ed altri atti
della prepotenza sua. Guglielmo Ventura[750] scrittore contemporaneo,
santo Antonino[751] ed altri son da vedere intorno a questo argomento.
Intanto a noi conviene il sospendere qui i giudizii nostri, lasciando a
Dio solo, che non può ingannarsi, la cognizione della verità, bastando
a noi d'avere inteso il fatto e le varie opinioni d'allora.

Vidersi ancora nell'anno presente di grandi rivoluzioni in Italia.
Cominciarono i Modenesi a provare il frutto della lor ribellione alla
casa d'Este[752]. A tradimento tolsero loro i Bolognesi la terra di
Nonantola; e l'arciprete de' Guidoni (dal Morani è detto de' Guidotti,
siccome ancora dal Gazata[753]) occupò l'altra del Finale. Inoltre
menavano essi Bolognesi un trattato coi Guelfi modenesi d'impadronirsi
della città di Modena, e vennero coll'esercito fino a Spilamberto. Ma
scoperto il macchinato tradimento verso la festa di Pasqua, furono in
armi le due interne fazioni, e riuscì a quei di Sassuolo, da Livizzano,
da Ganaceto e ai Grassoni, tutti Ghibellini, di superare e cacciar
fuori di città i Savignani, Rangoni, Boschetti, Guidoni, Pedrezzani
ed altri Guelfi. L'autore della Cronica di Parma, vivente in questi
tempi, fa qui un brutto elogio di Modena, con dire che essa[754]
_semper fuit in his partibus Lombardiae exordium motionum, et novitatum
origo, ex antiguis odiis partium, scilicet guelfae et ghibellinae_:
quasi che anche tant'altre città di Lombardia, Toscana, Romagna, ec.
non fossero infette del medesimo morbo. Furono parimente non pochi
rumori nel mese di marzo in Parma, dove s'era tramata una congiura per
torre la signoria a _Giberto da Correggio_. Molti perciò furono presi
e tormentati, ed altri, sì nobili che plebei, mandati ai confini.
Scoprissi ancora nel mese di giugno un nuovo trattato contra d'esso
Giberto; ed altri ne fuggirono, o furono confinati. Più strepito ancora
fecero in questi tempi le rivoluzioni di Piacenza. _Alberto Scotto_
cogli altri usciti di quella città, e con gli usciti di Parma ed altri
amici[755], dopo aver data una rotta ai Piacentini a Roncaruolo, entrò
in castello Arquato, e in Fiorenzuola nella vigilia di san Jacopo. Nel
dì seguente cavalcò alla volta di Piacenza, e gli fu data una porta, e
però con tutti i suoi liberamente v'entrò. Ne fuggirono tutti i suoi
avversarii, cioè Ubertino Lando, i Pelavicini, Anguissoli ed altre
nobili famiglie ghibelline, e si ridussero in Bobbio. In tali occasioni
compassionevole spettacolo era il veder anche le nobili donne coi loro
figliuolini andarsene raminghe in esilio, e il mirar saccheggiate
ed atterrate le case loro. Diedero poi essi fuorusciti una rotta ai
Piacentini dominanti al luogo di Pigazzano. Questo avvenimento, secondo
la Cronica di Piacenza, fece risolvere, sul fine dell'anno, quel
popolo a prendere per due anni in suo capitano, difensore e signore
Guido dalla Torre, poco prima divenuto signor di Milano, il quale
mandò colà per podestà Passerino dalla Torre. Guerra grande fatta fu
in quest'anno dai Mantovani, Veronesi, Bresciani e Parmigiani[756] al
comune di Cremona. Perchè tanti si unissero contra de' Cremonesi, non
l'accennano le storie. Probabilmente fu perchè essi si governavano
a parte ghibellina, e Guelfi erano i cremonesi. In aiuto di Cremona
mandò il comune di Milano[757] due mila fanti con molta cavalleria
nel dì 24 d'agosto: nel qual tempo i Mantovani con grosso naviglio per
Po, secondati da tutte le forze de' Parmigiani, entrati nel distretto
cremonese, presero e diedero alle fiamme il ponte di Dosolo, Montesoro,
Viadana, Portiolo, Casalmaggiore, Rivaruolo, Luzzara, Pomponesco
ed altri luoghi. A Giberto da Correggio signor di Parma si arrendè
Guastalla, ed egli ne fece spianar le fosse ed atterrar tutte le
fortificazioni. Da gran tempo era Guastalla de' Cremonesi, e di qua
apparisce fin dove si stendeva allora la giurisdizion di Cremona. I
Veronesi dal canto loro presero e distrussero la terra di Piadena.
Ed i Bresciani andarono a Rebecco, ed arrivarono sino alle porte di
Cremona saccheggiando e bruciando dappertutto. Chi non dirà forsennati
gli Italiani d'allora sempre inquieti, sempre torbidi, sempre rivolti
a distruggersi l'un l'altro, disuniti in casa, e talvolta uniti co'
vicini solamente per portare ad altri la rovina e la morte? Si rinnovò
poi questo flagello anche nel settembre, con essere ritornati questi
popoli ai danni del Cremonese. Vennero anche i Milanesi, Piacentini,
Lodigiani e Pavesi con tutte le lor forze sino a Borgo San Donnino, e
diedero il guasto a quei contorni, a e Soragna e ad altri luoghi. In
favor di Cremona uscì ancora _Azzo marchese _d'Este co' Ferraresi[758],
e con un buon corpo di Catalani a lui inviati dal _re Carlo II_ suocero
suo, menando un copioso e possente naviglio per Po, col disegno di
mettere l'assedio ad Ostiglia, terra allora de' Veronesi; ma quel
presidio, senza volerlo aspettare, attaccò il fuoco alla terra, e
se n'andò. Di là passò il marchese estense ad assalir Serravalle
dei Mantovani; lo prese per forza, e ne tagliò il ponte, con poscia
dirupare il castello, le torri e fortezze di quella terra. Ed allora
fu ch'egli soggiogò tutte le navi armate de' Mantovani e Veronesi;
fra le quali erano sei grosse galee, ed altre barche incastellate
con battifredi da due ponti; e tutte con gran bottino le condusse a
Ferrara.

_Teodoro marchese_ di Monferrato coll'aiuto di _Filippone conte_ di
Langusco e signor di Pavia, suo cognato[759], ricuperò in quest'anno
la terra di Luy. Ma Rinaldo da Leto, siniscalco del re _Carlo II_,
con _Filippo di Savoia_ e _Giorgio marchese_ di Ceva, ammassato un
buon esercito, uscì in campo nel mese d'agosto contra di lui. Il conte
di Langusco, dopo aver fatto ritirare Teodoro in luogo sicuro, andò,
benchè inferiore di forze, arditamente ad azzuffarsi coi nemici,
ed aspra fu la battaglia. Ma sbaragliati rimasero i Monferrini
e Pavesi; e Filippone, fatto prigione, fu inviato al re Carlo,
dimorante in Marsilia, che gli diede per carcere un castello della
Provenza. _Obizzino Spinola_, capitano allora di Genova, e suocero
d'esso Filippone e del marchese Teodoro, con promettere ad esso re
il soccorso di un grande stuolo di galee genovesi per ricuperar la
Sicilia, ottenne, dopo sei mesi, la libertà di esso suo genero. Fece
anche cedere a sè stesso ogni pretensione che potesse avere il re
sopra il Monferrato. Inoltre impetrò la restituzion delle terre di
Moncalvo e Vignale, occupate al Monferrato, le quali egli ritenne per
sè senza renderle al genero marchese Teodoro. Mancarono di vita in
quest'anno nella città di Milano[760] Mosca e Martino dalla Torre.
Capo di quella casa restò _Guido_ figliuolo di Francesco. Questi nel
dì 17 di settembre nel pieno consiglio fu eletto capitano del popolo
per un anno: il che vuol dire signore. E in questa cronologia sembra
più fedele ed esatto il Corio storico milanese, che Galvano Fiamma
e l'autor degli Annali di Milano. Consultò il primo migliori memorie
che gli altri. Da lì a non molto, siccome ho detto, anche i Piacentini
presero esso Guido per lor capitano. Passò in quest'anno dalla Romagna
ad Arezzo il _cardinal Napoleone_ degli Orsini, legato pontificio[761],
e siccome disgustato dei Fiorentini che non voleano prestargli
ubbidienza alcuna, cominciò a fare una gran raunata di gente, tanto
di terra di Roma, del ducato di Spoleti, della marca d'Ancona, quanto
della Romagna e dei Ghibellini di Toscana. I Fiorentini, che vedeano
prepararsi questo nuvolo contra di loro, nol vollero aspettare; e
richiesti gli amici, misero insieme un'armata dì quindici mila fanti
e tre mila cavalli, e con essa entrarono nel contado d'Arezzo, facendo
ivi que' buoni trattamenti che solea far la guerra di que' tempi. Per
consiglio dei saggi, uscì d'Arezzo il cardinale, facendo vista di andar
pel Casentino alla volta di Firenze. Allora i Fiorentini, per timore
che egli avesse delle intelligenze nella loro città, disordinatamente
alzarono il campo, e chi più potea si affrettò per correre a Firenze.
Se il cardinale era ben avvertito, li potea con facilità mettere in
isconfitta. Andò egli poscia a Chiusi, e mandò innanzi e indietro
ambasciate a' Fiorentini per ridurre gli usciti in Firenze[762]; ma
nulla potè ottenere; di modo che, vedendo scemato il suo credito e
potere, e sè stesso anche dileggiato, se ne tornò assai malcontento
di là da' monti ad informar la corte pontificia della sua fallita
legazione, che gli fu anche levata: tante furono le segrete cabale de'
Fiorentini nella corte papale. Volle in quest'anno _Malatestino dei
Malatesti_ tentare di ricuperar Bertinoro[763], e ne avea già ordito
il tradimento con Alberguccio de' Mainardi. V'andò nel dì 6 d'agosto
con parte della milizia di Rimini e con tutta quella di Cesena, ed ebbe
una parte della terra, ma non il girone e la torre. Portatone l'avviso
a Forlì, _Scarpetta degli Ordelaffi_, capitano di quella città, marciò
in fretta con tutta la soldatesca, diede loro battaglia e li sconfisse.
Si rifugiò parte de' Riminesi e Cesenati nel castello; ma da lì a due
giorni, per difetto di vettovaglia, furono costretti a rendersi. Quasi
due mila persone restarono prigioniere, e andarono a far penitenza
nelle carceri di Forlì. Anche i Bolognesi fecero guerra a Faenza ed
Imola[764], e s'impadronirono del castello di Lugo. In Roma si attaccò
il fuoco alla sacra basilica lateranense, e tutta la bruciò, insieme
colle case dei canonici: disgrazia che recò sommo dolore al popolo
romano, e fu presa per presagio delle calamità che avvennero. Ma non
passarono molti anni, che unitisi i buoni di Roma, uomini e donne, ed
aiutati anche dal papa, la rifecero come prima[765]. Erano già più
anni che Dulcino, nato in Val d'Ossela, diocesi di Novara, eretico
della setta de' Catari ossieno Gazzeri, specie di Manichei[766], andava
infettando la Lombardia co' suoi perversi errori. Si ridusse costui in
una montagna del Vercellese co' suoi seguaci in numero di circa mille
e trecento, dove, per mantenersi quella canaglia, altro ripiego non
avea che di saccheggiare le ville vicine. Predicata contra di essi la
crociata, furono essi assediati in quel monte, e finalmente nel dì 23
di marzo dell'anno presente obbligati per la fame a rendersi. Dulcino
colla moglie Margherita ed altri pochi, senza volersi mai ravvedere,
furono bruciati vivi: con che estirpata rimase la pestilente sua setta.

NOTE:

[746] Raynald., in Annal. Eccl.

[747] Giovanni Villani, lib. 8, cap. 91.

[748] Ferretus Vicentinus, lib. 3, tom. 9 Rer. Ital.

[749] Giovanni Villani, lib. 8, cap. 92.

[750] Guillel. Ventura, Chron. Astense, cap. 27, tom. 11 Rer. Ital.

[751] S. Anton., P. III, tit. 21, Istor. Pistolesi, tom. 11 Rer. Ital.,
pag. 518.

[752] Annales Veteres Mutinenses, tom. 11 Rer. Ital. Chron. Bononiense,
tom. 18 Rer. Ital. Annal. Estenses, tom. 15 Rer. Italic.

[753] Gazata, Chronic. Regiense, tom. 18 Rer. Italic.

[754] Chron. Parmense, tom. 9 Rer. Ital.

[755] Chron. Placentin., tom. 16 Rer. Ital.

[756] Chron. Parmense, tom. 9 Rer. Ital.

[757] Corio, Istor. di Milano.

[758] Annales Estenses, tom. 15 Rer. Ital. Chron. Parmense, tom. 9 Rer.
Ital.

[759] Chron. Astense, cap. 44, tom. 11 Rer. Ital.

[760] Corio, Istoria di Milano.

[761] Giovanni Villani, lib. 8, cap. 89.

[762] Dino Compagni, Chron., tom. 9 Rer. Ital.

[763] Chron. Caesen., tom. 14 Rer. Ital.




    Anno di CRISTO MCCCVIII. Indizione VI.

    CLEMENTE V papa 4.
    ARRIGO VI, detto VII, re dei Romani 1.


Succedette nel primo dì di maggio di quest'anno la morte funesta
di _Alberto Austriaco_ re de' Romani[767]. Grande odio gli portava
Giovanni figliuolo di un suo fratello primogenito, pretendendosi
gravato da lui, perchè gli negava una parte, nonchè il tutto, degli
Stati dovuti a lui per le ragioni del padre. Partitosi da Baden il
re Alberto, nel passare il fiume Orsa, fu assalito dal nipote con
una mano di sicarii, e trafitto da più spade, quivi lasciò la vita.
Restarono di lui più figliuoli, il primogenito de' quali _Federigo_ fu
duca d'Austria e signore d'altri Stati spettanti a quella nobilissima
casa. Trattossi dipoi di eleggere il successore; ed uno di quei che più
vi aspiravano, fu lo stesso duca Federigo. Ma insorta gran discordia
fra gli elettori, si mise allora in pensiero _Filippo il Bello_ re
di Francia di far cadere quella corona in capo a Carlo di Valois suo
fratello, che ne avea già avuto promessa da _papa Bonifazio VIII_[768].
Fu perciò risoluto nel suo consiglio di preparar un'armata per entrare
in Germania, e dar calore alla dimanda coll'efficace raccomandazione
dell'armi, e intanto di procurar anche i premurosi ufficii pel papa.
Penetrò la corte pontificia questi disegni non senza affanno del
pontefice, il quale, se s'ha a credere a Giovanni Villani, richiese
del suo parere l'accortissimo _cardinale Niccolò da Prato_. Questi
il consigliò di scrivere immediatamente agli elettori dell'imperio,
ordinando che senza dilazione procedessero all'elezione, con suggerir
loro ancora che _Arrigo conte_ di Lucemburgo, principe pio, savio e
ornato d'altre belle doti, pareva a lui il più a proposito pel romano
imperio. Camminò la faccenda come avea divisato il papa col cardinale.
Arrigo fu eletto quasi a voti pieni re dei Romani nel dì di santa
Caterina[769], e poi pubblicata l'elezion sua nel dì 27 di novembre,
e non già nell'Ognissanti, o in altro giorno, come alcuni lasciarono
scritto. Meraviglia recò ad ognuno l'udire preferito a tanti altri
potenti principi Arrigo, principe di nobile schiatta bensì, ma di pochi
Stati provveduto. Secondo il Villani, corse subito la nuova di questa
inaspettata elezione alla corte del re di Francia, mentre egli si
apparecchiava per andare al papa, affine di averlo favorevole in questo
affare; ed accortosi che Clemente V vi aveva avuta mano per escludere
Carlo suo fratello, da lì innanzi non fu più suo amico. Ma non si sa
intendere come il re Filippo dal dì primo di maggio, in cui tolto fu
dal mondo il re Alberto, sino al dì 25 o 27 di novembre, giorno nel
quale si pubblicò L'elezione di Arrigo, tardasse tanto, giacchè ardea
di voglia di quella corona, ad impegnare gli uffizii del pontefice in
favor del fratello. Sembra ben più probabile che se li procacciasse
per tempo, ma che restasse burlato con altre segrete insinuazioni
fatte fare dal medesimo Clemente. Furono poi spediti da esso Arrigo
solenni ambasciatori al papa, cioè i vescovi di Basilea e di Coira,_
Amedeo conte_ di Savoia _Guido conte_ di Fiandra, _Giovanni Delfino_
di Vienna, ed altri baroni[770], per ottenere il consenso pontificio:
il che fu facilmente conceduto. Tale ambasceria vien dai più riferita
all'anno seguente, ma dovette precederne un'altra almeno, certo essendo
che Arrigo fu coronato in Aquisgrana nell'Epifania dell'anno seguente,
e ciò non par fatto senza la precedente approvazione del papa. Fu
questo _Arrigo_ il _sesto_ fra gl'imperadori, ma comunemente vien
chiamato _Arrigo settimo_, perchè tale nell'ordine dei re di Germania
di tal nome.

Cadde infermo in quest'anno ancora _Azzo VIII marchese_ d'Este, signor
di Ferrara, Rovigo e d'altri Stati, ed anche conte d'Andria nel regno
di Napoli[771]. Fecesi portare ad Este, sperando miglioramento da
quell'aria salubre; e furono a visitarlo, e a far pace con lui i
suoi due fratelli _Francesco_ e _Aldrovandino marchesi_. Ma quivi
nell'ultimo dì di gennaio finì di vivere. Questo principe d'alte idee,
ma d'idee mal condotte, dopo aver vivente recati notabili danni alla
sua casa coll'aver perdute le città di Modena e di Reggio, ben peggio
fece morendo, perchè lasciò suo successore nel dominio di Ferrara
e degli altri suoi Stati Folco, figliuolo legittimo di Fresco suo
figliuolo bastardo, con escludere i Suoi legittimi fratelli Francesco
ed Aldrovandino, e i figliuoli di quest'ultimo. La Cronica Estense[772]
ha, ch'egli ritrattò un sì fatto testamento; ma certamente gli effetti
si videro in contrario, e di qua venne un gran crollo alla famiglia
estense. Fresco, aiutato dai Bolognesi, giacchè il figliuolo non era
giunto ad età capace di governo, prese le redini della signoria di
Ferrara, che gli fu confermata, benchè mal volentieri, dal popolo. Ma
nel medesimo tempo il marchese Francesco d'Este co' suoi nipoti si mise
in possesso d'Este, di Rovigo e d'altre terre, e in quella della Fratta
diede una rotta alle genti di Fresco. Così cominciò la guerra fra loro.
Stabilì Fresco pace coi Mantovani, Veronesi, Bresciani, Parmigiani,
Reggiani e Modenesi. Il popolo di Ferrara, essendo molto portato a
voler i principi estensi legittimi, cominciò a fare delle congiure
contra di lui, le quali svanirono colla morte di molti. Ricorsero gli
Estensi legittimi al papa in Francia per implorar il suo patrocinio
ed aiuto; ed oh con che benignità furono ascoltati! Promise quella
corte mari e monti, purchè riconoscessero Ferrara per città della
Chiesa romana; dal che s'erano nel secolo addietro guardati gli altri
Estensi. Dacchè questo fu ottenuto, allora furono spediti uffiziali e
milizie in Italia per prendere il possesso di Ferrara coll'assistenza
del marchese Francesco; e per questo i Ferraresi cominciarono a
tumultuar più che mai contra di Fresco[773]. Veggendo la mal parata,
fece anch'egli ricorso ai Veneziani, e propose di ceder loro con varii
patti quella città. Niuna fatica si durò perchè essi accettassero la
proposizione, e non tardarono ad inviar colà gran copia di soldatesche,
le quali entrarono e si fortificarono in castel Tealdo; cosa che
maggiormente accese l'ira de' Ferraresi, popolo già avvezzo ad avere il
suo principe, e alieno dall'ubbidire agli stranieri. Per altro, anche
i Bolognesi, Mantovani e Veronesi amoreggiavano in queste occasioni
Ferrara, e mossero l'armi per tentarne l'acquisto. Anzi Bernardino da
Polenta co' Ravegnani e Cerviesi proditoriamente v'entrò una notte,
e si fece eleggere signore d'essa città per cinque anni avvenire. Ma
non vi si fermò che otto giorni, saccheggiando tutto quel che potè. I
Veneziani quei furono che riportarono il pallio. Li fece ben ammonire
il papa[774] di desistere e ritirarsi da quella impresa, perchè Ferrara
era terra della Chiesa romana; ma si parlò ai sordi. Un dì poscia le
milizie pontificie con Francesco marchese d'Este ed altri fuorusciti, e
con Lamberto da Polenta condottiere de' Ravegnani entrarono in quella
città, gridando invano il popolo: _Viva il marchese Francesco_; e ne
presero il possesso a nome del papa, senza più poi pensare a rimetterla
in mano degli Estensi. Succederono poi varie battaglie tra i Ferraresi
e Veneziani, e talmente prevalsero gli ultimi, che nel dì 27 di
novembre convenne ai Ferraresi d'implorare pace o tregua, e di prendere
quel podestà che piacque ai Veneziani. Allora furono ammesse in città
le famiglie de' Torelli, Ramberti, Fontanesi, Turchi, Pagani ed altri
sbanditi dalla città, perchè Ghibellini e nemici degli Estensi.

In Parma non furono minori le rivoluzioni[775]. Nel dì 24 di marzo
cominciarono una rissa fra loro i Ghibellini ed i Guelfi; e nel dì
seguente passò questa in una fiera guerra civile, in cui rimasero morte
molte persone, rubate ed incendiate moltissime case. Maggiormente si
rinforzò nel dì 26 la tempesta dell'armi, stando sempre Giberto da
Correggio signore della città colle sue genti in possesso della piazza.
Ma udito che i Rossi e i Lupi di Soragna con altri banditi erano venuti
alla porta di Santa Croce, colà si portò, ed uscì ancora per mettergli
in fuga; ma toccò a lui di fuggire in città, perchè contra di lui si
rivoltarono non pochi de' suoi. V'entrarono anche i suddetti sbanditi,
in favor dei quali essendosi dichiarati molti del popolo, andò si
fattamente crescendo la forza de' Guelfi, che Giberto e Matteo fratelli
da Correggio coi loro aderenti dovettero cercar colla fuga di salvarsi
a Castelnuovo. Però tutti gli altri usciti guelfi tornarono alla
patria. Infinite furono le ruberie fatte in questa occasione per la
città; molte le case bruciate; e i contadini entrati corsero al palazzo
pubblico, e vi stracciarono tutti i libri dei bandi e maleficii, e
diedero il sacco ad ogni mobile e scrittura di Giberto. Seguitarono
poi anche per molti giorni i saccheggi e gl'incendii, e i bandi di
chi era creduto Ghibellino; e intanto i fuorusciti faceano guerra
alla città. Contra d'essi nel mese di giugno uscì in campagna tutto
l'esercito de' Parmigiani dominanti. Giberto da Correggio anch'egli,
fatto forte dai Modenesi, che v'andarono tutti col loro capitano, e dai
banditi di Bologna, e dal _marchese Francesco Malaspina_ co' suoi di
Lunigiana, e da copiose schiere d'altri Ghibellini, nel dì 19 di giugno
andò a ritrovare i Parmigiani, ed attaccò la mischia. Vigorosamente si
combattè sul principio da amendue le parti; ma poco stettero ad essere
sbaragliati i Parmigiani, de' quali assaissimi restarono morti con più
di dugento Lucchesi, ch'erano al loro soldo, e quasi dissi innumerabili
restarono prigioni colla perdita di tutto il bagaglio[776]. Dopo
la vittoria corse Giberto alla città, ma non potè entrarvi allora.
V'entrò nel dì 28, perchè, colla mediazione di _Anselmo abbate_ di
San Giovanni, fu fatta una pace generale, e permesso a tutti gli
usciti di ripatriare. Secondo il diabolico costume di que' tempi, andò
presto per terra questa pace. Giberto da Correggio, che prometteva e
giurava a misura del bisogno, senza credersi poi tenuto a giuramenti
e promesse, ben disposti i suoi pezzi, nel dì 3 d'agosto levò rumore,
e colla forza de' suoi scacciò dalla città i Rossi e Lupi, con tutti i
loro amici guelfi, i quali si ridussero a Borgo San Donnino e ad altri
luoghi, e continuò poi la guerra fra loro. Essendo passato al paese
dei più in quest'anno, e non già nel precedente, come ha il testo di
Galvano Fiamma[777], _Francesco da Parma_ arcivescovo di Milano, fu
in suo luogo eletto _Castone_ ossia Gastone, comunemente appellato
_Cassone dalla Torre_, figliuolo di Mosca[778], e la sua elezione
fu approvata dal _cardinal Napoleone_ legato apostolico. Poscia nel
dì 24 di settembre, tenutosi un general parlamento in Milano, quivi
concordemente fu eletto perpetuo signor di Milano _Guido dalla Torre_.
Ebbero in quest'anno guerra i Milanesi co' Bresciani, ma ne seguì
anche pace. Mancò di vita in essa città di Brescia nell'ottobre del
presente anno _Berardo de' Maggi_, vescovo d'essa città, dopo esserne
stato anche per anni parecchi signore nel temporale, con governarla a
parte dell'imperio, ossia ghibellina. Molti benefizii da lui fatti a
quella città indussero quel popolo ad eleggere per suo successor nella
chiesa _Federigo de' Maggi_[779]. Inoltre _Maffeo_, ossia _Matteo de'
Maggi_, fratello d'esso Berardo, fu proclamato signore della città.
Guido dalla Torre, siccome signor di Piacenza, nell'anno presente
stabilì pace fra quei cittadini e i lor fuorusciti[780], che lieti
rientrarono nella lor patria. Nella Romagna[781] il conte di Cunio con
altri suoi partigiani occupò, contro il voler de' Faentini ed Imolesi,
la terra di Bagnacavallo nel dì 24 di luglio. Poscia nel dì 28 di
agosto fu fatta pace fra i Bolognesi, Riminesi e Cesenati dall'una
parte, e i Forlivesi, Faentini, Imolesi e Bertinoresi dall'altra,
colla liberazion di tutti i prigioni. Ma in Firenze fu una gran
commozione di popolo[782]. Perchè Corso de' Donati, a cui la parte
nera, ossia guelfa, era obbligata dal presente suo stato dominante,
voleva soprastare di troppo agli altri nobili, l'ambizione e l'invidia
fecero dividere in due fazioni i grandi stessi. Rosso dalla Tosa, capo
dell'una, seppe tanto screditar esso Corso, che gli tagliò infine le
gambe; facendo soprattutto valere contra di lui la parentela da esso
contratta con Uguccion dalla Faggiuola gran ghibellino. Levossi dunque
a rumore contra di lui il popolo tutto; ed essendosi esso Corso ben
asserragliato, assistito anche da molti suoi amici, fece gran difesa;
infine gli convenne prendere la fuga, ma, raggiunto da certi Catalani
a cavallo, fu ucciso: con che tornò la quiete in Firenze.

NOTE:

[764] Chronic. Bononiense, tom. 18 Rer. Ital.

[765] Bernard. Guid., in Vit. Clementis V.

[766] Historia Dulcini, tom. 9 Rer. Ital. Bernardus Guid., Giovanni
Villani, et alii.

[767] Bernard. Guid. Ptolomaeus Lucens. Ferretus Vicent. et alii.

[768] Giovanni Villani, lib. 8, cap. 95.

[769] Henric. Stero, in Chron. Albert. Argentinens., in Chron. Bernard.
Guid. Albertinus Mussatus. Ferretus Vicentinus, et alii.

[770] Joannes de Cermenat., tom. 9 Rer. Italic. Franciscius Pipinus,
Chron., tom. 9 Rer. Ital.

[771] Chron. Parmense, tom. 9 Rer. Ital. Chron. Bononiens., tom. 18
Rer. Ital. Peregrinus Priscianus. Annal. MSS. et alii.

[772] Annales Estenses, tom. 15 Rer. Ital.

[773] Raynaldus, Annal. Eccles.

[774] Chron. Caesen., tom. 14 Rer. Ital.

[775] Chron. Parmense, tom. 9 Rer. Ital. Chron. Estense, tom. 15 Rer.
Ital.

[776] Gazata, Chron. Regiens., tom. 18 Rer. Ital.

[777] Gualv. Flamma, Manip. Flor., cap. 346.

[778] Corio, Istor. di Milano. Chron. Parmense, tom. 9 Rer. Ital.

[779] Malvecius, Chron. Brixian., tom. 14 Rer. Ital.

[780] Chron. Placentin., tom. 16 Rer. Ital.

[781] Chron. Caesen., tom. 15 Rer. Ital.




    Anno di CRISTO MCCCIX. Indizione VII.

    CLEMENTE V papa 5.
    ARRIGO VII re de' Romani 2.


Alla prepotenza di _Filippo il Bello_ re di Francia riuscì in
quest'anno e nel seguente d'indurre _papa Clemente_ a ricevere le
accuse contro la memoria di papa Bonifazio[783]; il che cagionò orrore
a tutta la cristianità, ben consapevole dell'iniquità e falsità di
quanto a lui veniva opposto in materia di fede. Frutti erano questi
dell'essere divenuta schiava di un re possente e malvagio la Sede
Apostolica; del che fu in colpa il pontefice stesso, il quale intanto
andava lusingando i Romani con far loro credere di voler venire in
Italia, mentre, inceppato dalle delizie della Francia, a tutt'altro
pensava che ad abbandonarla. Ma non permise Iddio che andasse molto
innanzi questa maligna persecuzione, e la vedremo finita in breve. Nel
dì 27 di marzo dell'anno presente, trovandosi esso papa in Avignone,
pubblicò contra de' Veneziani, come occupatori della città di Ferrara,
la più terribile ed ingiusta bolla che si sia mai udita. Oltre alle
scomuniche ed agl'interdetti, dichiarò infami tutti i Veneziani, e
incapaci i lor figliuoli sino alla quarta generazione d'alcuna dignità
ecclesiastica e secolare; confiscati in ogni parte del mondo tutti i
lor beni; data facoltà a ciaschedun di fare schiavo qualunque Veneziano
che lor capitasse alle mani nell'universa terra, senza distinzione
alcuna tra innocenti e rei: il che fa orrore, eppure fu eseguito in
vari paesi. Poscia aggiunse alle armi spirituali le temporali contra
di loro, inviando in Italia il cardinale _Arnaldo di Pelagrua_ suo
parente, con titolo di legato, il qual fece dappertutto predicar la
crociata contra d'essi Veneziani, come se si trattasse contra de'
Turchi. Copioso fu il concorso delle genti della Lombardia, marca di
Verona, Romagna e Toscana. Ferreto Vicentino[784] scrive che v'andarono
de' soli Bolognesi circa otto mila combattenti. Premeva a quel popolo
di riacquistar la grazia perduta del pontefice per lo scorno fatto
al _cardinal Napoleone_. Pel medesimo fine anche i Fiorentini colà
inviarono molte schiere d'armati. Nel dì 10 d'aprile di quest'anno
si disciolse la pace e l'accordo già fatto dal popolo di Ferrara coi
Veneziani, e si ricominciò la guerra. Di grossi rinforzi di gente e di
navi furono spediti da Venezia ai suoi; e nel mese di giugno, usciti
di Castel Tealdo i Veneziani, mentre i Ferraresi erano a cena, fecero
contra di essi un feroce insulto. Tutta fu in armi la città. _Francesco
marchese_ d'Este con _Galeazzo visconte_ marito di _Beatrice Estense_,
alla testa di tutti andò ad assalirli, e ne fece aspro macello. Per
consiglio ancora di lui, fu fabbricato un ponte sopra Po, non ostante
la gagliarda opposizion de' Veneziani, i quali un giorno diedero una
fiera rotta ai Bolognesi. Ma nel dì 28 d'agosto, cioè nella festa
di santo Agostino, per ordine del cardinal Pelagrua, si venne ad una
general battaglia contro la flotta veneziana esistente in Po, la quale
restò interamente disfatta e in potere dei Ferraresi con tutte le
macchine e l'armamento. Tra uccisi ed annegati nel fiume si contarono
circa sei mila Veneziani. Questa insigne vittoria, accompagnata da
un immenso bottino, decise la controversia; perciocchè non istette
molto a rendersi Castello Tealdo al legato, il quale, dimenticandosi
d'essere uomo di Chiesa, fece impiccare quanti Ferraresi trovò complici
de' Veneziani. Fu anche spedito Lamberto da Polenta con Bernardino
suo fratello, e coi Ravegnani e parte dei Ferraresi ad espugnare
il castello di Marcamò, fabbricato da essi Veneti nel distretto di
Ravenna; e l'ebbe a patti di buona guerra nel dì 23 di settembre, nè
vi lasciò pietra sopra pietra. Così venne liberamente Ferrara in potere
del pontificio legato, il quale, d'ordine della corte, ne diede da lì a
non molto il vicariato a _Roberto re_ di Napoli, niuna considerazione
avendo degli Estensi, che aveano suggettata quella città alla Chiesa,
e massimamente del marchese Francesco, che tanto s'era affaticato per
riacquistarla. Quivi esso re Roberto mise per governatore Dalmasio con
un corpo di Catalani, la maggior parte capestri da forca, che fecero
ben provare al popolo di Ferrara la differenza che passa fra l'avere il
proprio principe e l'essere governati da gente straniera.

Giacchè abbiam fatta menzione del re Roberto, convien ora dire che
in questo anno nel dì cinque di maggio arrivò al fine di sua vita
_Carlo II_ re di Napoli e conte di Provenza[785], principe che per
la sua liberalità, dabbenaggine e clemenza non ebbe pari; e perciò
amaramente pianto da' suoi sudditi, ma più dai Napoletani, a lui molto
tenuti pei tanti benefizii ed ornamenti accresciuti alla loro città.
Per la successione in quel regno nacque disputa fra _Roberto duca_ di
Calabria suo secondogenito e _Carlo Uberto_ divenuto re d'Ungheria,
che si pretendeva anteriore nel diritto a Roberto, perchè figliuolo
di _Carlo Martello_, primogenito di esso re Carlo II. Fu acremente
dibattuta fra i legisti la quistione; ma buon fu per Roberto l'esser
egli passato in persona alla corte pontificia di Avignone, dove
seppe ben far da avvocato a sè stesso, e muovere colle macchine più
gagliarde gli animi de' giudici in suo favore. Fu creduto che più la
ragion politica che la legale facesse sentenziare in favor di Roberto,
principe riputato allora di gran saviezza e valore, ed atto e tener
l'Italia in freno nella lontananza dei papi. Tuttavia, se è vero
che Carlo II suo padre nell'ultimo suo testamento (il qual si dice
fatto nel dì 16 di marzo dell'anno precedente, e fu dato alla luce
dal Leibnizio[786]) lasciasse Roberto erede di tutti i suoi Stati,
giacchè dovea considerare assai provveduta la linea del re d'Ungheria,
par bene che fosse ben appoggiata la pretension del medesimo Roberto.
Per attestato di Bernardo Guidone, fu egli coronato in Avignone re di
Sicilia (benchè solamente comandasse al regno di Napoli) nella prima
domenica d'agosto dell'anno presente, e non già nella festa della
Natività della Vergine, come scrive Giovanni Villani. Ed il papa
liberalmente gli condonò le somme immense d'oro, delle quali il re
Carlo suo padre andava debitore alla santa Sede. Quel che è strano,
secondo i documenti accennati dal Rinaldi[787], seguì una segreta
convenzione fra papa Clemente e Giacomo re di Aragona, ch'esso re,
oltre alla Sardegna e Corsica, delle quali era stato investito da papa
_Bonifazio VIII_, conquistasse ancora Pisa coll'isola dell'Elba, e la
riconoscesse poi in feudo dai romani pontefici: vergognosa concessione,
trattandosi di spogliare senza ragione alcuna il romano imperio d'una
sì cospicua città, e quel popolo della sua libertà. Se fossero ancora
assai ragionevolmente concedute al medesimo re le decime del clero, per
impiegarle in levar la Sardegna e Corsica ai Pisani e ad altri principi
cristiani, io non mi metterò a ricercarlo. Fin qui l'innata saviezza
dei nobili Veneziani avea saputo così ben regolare e tenere unita la
lor città, che quando tante altre libere città d'Italia bollivano per
le discordie cittadinesche, ed erano divise in Guelfi e Ghibellini,
sola essa era felice e gloriosa per la sua mirabil unione, ancorchè non
fosse esente da diversità di genii e fazioni: del che fu anche lodata
dallo storico Rolandino nel precedente secolo. Ma in quest'anno patì
anch'essa un'eclissi. Baiamonte Tiepolo, capo della fazione guelfa,
fece una congiura con altri di casa Querina e Badoera contra di _Pietro
Gradenigo_ doge[788], e nel dì 15 di giugno scoppiò questo incendio. Vi
fu gran combattimento, ma infine dopo la morte di molti restò sconfitto
Baiamonte, il quale scampò colla fuga. Simili sedizioni le abbiamo
vedute familiari in altre città; fu questa considerata come stravagante
cosa in Venezia, e ne dura quivi anche oggidì con orrore la memoria. A
cagion d'essa furono mandati ai confini assaissimi nobili e popolari
di quella insigne città. Era in questi tempi _Guido dalla Torre_ in
auge di fortuna, siccome signore perpetuo di Milano e di Piacenza, con
assai amici e collegati d'intorno. Scrivono[789], che, volendo saper
nuove di _Matteo Visconte_, il quale privatamente vivea nella villa di
Nogaruola, diede incumbenza ad un accorto uomo di andarlo a trovare
per ispiare i fatti suoi, promettendogli un palafreno e una veste di
vaio, se gli portava la risposta a due quesiti da fargli. Andò costui,
e trovò il Visconte in abito dimesso, che passeggiava; e, dopo varii
discorsi, quando fu per andarsene, il pregò di fargli guadagnare un
palafreno e una veste col rispondere a due sue interrogazioni. La
prima: _Come gli parea di stare, e qual vita era la sua_; la seconda:
_Quando egli si credea di poter tornare a Milano_. Molto ben s'avvide
l'accorto Matteo onde procedevano queste dimande, e che erano fatte
per ischernire il suo povero stato. Adunque rispose alla prima: _Egli
mi par di star bene, perchè so vivere secondo il tempo_. Alla seconda:
_Dirai al tuo signor Guidotto, che quando i suoi peccati soperchieranno
i miei, allora io tornerò a Milano_. Portate queste risposte a Guido,
le lodò come d'uomo savio, e regalò quel messo.

In quest'anno appunto cominciò a declinar la fortuna del Torriano.
Nel principio di maggio si alzò a poco a poco una nebbia di vicina
sollevazione in Piacenza[790], veggendosi il vescovo _Leone da Fontana_
colla fazion guelfa macchinar delle novità contra dei Landi, Fulgosi
ed altri di parte ghibellina. Mandò ben Guido dalla Torre un corpo
di gente da Milano per vegliare alla quiete di quella città; ma
nel dì cinque d'esso mese _Alberto Scotto_, avendo con belle parole
addormentato lo sciocco podestà, nella notte raunata tutta la sua
fazione, e impadronitosi della piazza, diede addosso agli avversarii
sprovveduti, e li fece fuggir fuori di città. Racconta il Corio, che,
tolta in questa forma la signoria di Piacenza al Torriano, Alberto
Scotto ne fu egli proclamato di nuovo signore. La Cronica di Piacenza
ha, che la signoria fu data allora al vescovo Fontana suddetto; ma
si contraddice poi all'anno seguente, dove confessa che lo Scotto era
stato signor di Piacenza un anno e quattro mesi. Anche dalla Cronica
Estense apparisce[791] che esso Scotto tornò in signoria, e fece lega
coi Parmigiani, Mantovani, Veronesi, Reggiani, Modenesi e Bresciani,
tutti di parte ghibellina. Inimicatosi per questo contra de' Piacentini
Guido dalla Torre, con tutto lo sforzo de' suoi Milanesi, de' Pavesi,
Novaresi, Vercellesi e fuorusciti piacentini, venne, sul principio di
giugno, e di nuovo nel settembre, ai danni del distretto di Piacenza,
con prendere alcune castella, e dare il guasto fino alle porte di
quella città. Presero anche il ponte de' Piacentini sul Po; ma, uscito
Alberto co' suoi, così virilmente assalì i nemici, che li ruppe, colla
morte di circa secento d'essi. Peggio nondimeno avvenne allo stesso
Guido Torriano per altro fatto che servì di principio alla total sua
rovina. Nel primo dì di ottobre egli fece prendere _Gaston dalla Torre_
ossia Cassone, arcivescovo di Milano, parente suo, ed il mandò nella
rocca d'Anghiera con altri suoi tre fratelli, figliuoli del fu Mosca,
pretendendo che avessero formata una congiura contra di lui, per torgli
non solamente lo Stato, ma anche la vita. Fu egli scomunicato per
questa violenza dal _cardinale Pelagrua_ legato, dimorante allora in
Bologna, e sottoposta la città all'interdetto. Venne apposta a Milano
_Pagano dalla Torre_ vescovo di Padova, per rimediare a così scandalosa
scissura fra i suoi consorti. Vi concorsero ancora _Filippone da
Langusco_ signor di Pavia, _Antonio da Fissiraga_ signor di Lodi,
_Guglielmo Brusato_ signor di Novara, _Simone da Colobiano_ signor di
Crema, cogli ambasciatori di Bergamo e di Como. Costoro, in un gran
parlamento tenuto nel dì 28 d'ottobre nella metropolitana di Milano,
conchiusero un accordo, per cui Gastone arcivescovo ed altri Torriani
riebbero la libertà, ma con obbligo di andare ai confini; e questi
poi si ridussero a Padova. L'arcivescovo non ebbe più buon cuore per
Guido, e sollecitò la venuta di _Arrigo VII_ in Italia: il che, se
fosse utile a Guido, lo scorgeremo fra poco. Nel dì 16 di settembre
i Parmigiani, rinforzati da gran quantità di cavalleria e fanteria
di Verona, Mantova, Brescia, Modena e Reggio, fecero oste a Borgo San
Donnino[792], dove s'erano fortificati i Rossi, Lupi ed altri usciti
della loro città, e vi stettero sotto ben tre mesi con dei trabucchi
che incessantemente gittavano pietre, e con una forte circonvallazione
intorno alla terra. Mandò Guido dalla Torre secento uomini d'armi
e trecento fanti a Cremona con ordine di soccorrere gli assediati;
ma questa gente non osò mai d'inoltrarsi, perchè i Parmigiani gli
aspettavano a piè fermo per dar loro battaglia. S'interpose dipoi il
vescovo di Parma per l'accordo, e fu fatto compromesso con ostaggi
in Guglielmino da Canossa e Matteo da Fogliano, nobili reggiani,
che fecero cessar quell'assedio; ed eletti amendue podestà di Parma,
proferirono sul principio dell'anno seguente il loro laudo, al quale
niuna delle parti volle ubbidire. Nel dì 28 di maggio dell'anno
presente il popolo d'Asti[793] coll'aiuto di quei di Chieri, uscito
in campagna contra de' suoi fuorusciti, ebbe una rotta nella villa di
Quatordo. Restarono gli Astigiani sì intimiditi per questa disgrazia,
che diedero balia ad _Amedeo conte_ di Savoia e a _Filippo di Savoia_,
principe della Morea suo nipote, per trattar di pace fra i cittadini e
fuorusciti. Fu poi proferita da questi principi la sentenza della pace,
per cui i Gottuari cogli altri usciti nella festa di santa Caterina
di novembre rientrarono in Asti. Fra gli altri capitoli vi fu, che il
suddetto principe dovesse restar governatore della pace in Asti col
salario di diciassette mila lire l'anno: del che si dolsero non poco
gli Astigiani.

Abbiamo in quest'anno da Guglielmo Ventura, dal Villani e dalle
Croniche Estense e Parmigiana[794] che seguirono delle novità in
Genova. Scopertasi molta amicizia fra _Bernabò Doria_, uno de' due
capitani di Genova, e i Grimaldi fuorusciti, _Obizzino Spinola_, cioè
l'altro capitano, fece imprigionare il Doria. Questi ebbe la fortuna
di fuggirsene dalla carcere, e con tutti quei di sua casa si ritirò
al castello della Stella, che fu preso da Obizzino. Venuti poscia
i fuorusciti, cioè i suddetti Grimaldi, Doria, Fieschi ed altri in
Genova con assai forze, andò ad assalirli lo Spinola; e benchè fosse
superiore di gente armata, pure ne rimase sconfitto, e vi morì il
podestà di Genova. Allora i fuorusciti entrarono pacificamente in
Genova, e tolsero ad Obizzino Ventimiglia, Porto Venere e Lerice,
con passar anche al guasto di Gavi, dove s'era ritirato il suddetto
Obizzino, le cui case in Genova furono date alle fiamme. Giorgio
Stella riferisce[795] questo fatto all'anno seguente; ma dee prevalere
l'autorità degli storici sovraccitati, e spezialmente dell'autore
contemporaneo della Cronica di Parma, che finì di scrivere in
quest'anno. Confessa il medesimo Stella d'aver vedute storie che
ne parlano all'anno presente. Mette egli la battaglia nel dì 10 di
giugno. La Cronica di Parma ha, ch'essa accadde nella festa di san
Gervasio, cioè nel dì 19 d'esso mese. Il Villani la riferisce al dì
11. Io sto colla Cronica Parmigiana. In Toscana a' dì 10 di febbraio
i Fiorentini si mossero con sei mila pedoni e quattrocento cinquanta
cavalieri, per dare il guasto ad Arezzo. Quei cavalieri la maggior
parte erano Catalani, mandati in loro aiuto dal _re Roberto_[796],
giacchè più fede avea questo re in quella gente, e ne teneva anche
in Ferrara, siccome abbiam detto. Arditamente vennero loro incontro
gli Aretini con _Uguccion dalla Faggiuola_ lor capitano, ma andarono
in isconfitta, e più che di galoppo se ne fuggirono ad Arezzo. Con
più possente esercito nel dì 8 di giugno tornarono i Fiorentini fin
sotto quella città, devastando tutti i contorni; ed ancorchè venissero
ordini di _Arrigo VII_ re dei Romani di non molestare Arezzo, se ne
rise il popolo allora superbo di Firenze. Anzi, essendo giunto _Luigi
di Savoia_ con altri ambasciatori per parte di esso Arrigo a Firenze
a notificar la di lui venuta per la corona, ne riportarono risposte
villane, che assai diedero a conoscere ciò che poscia avvenne. Aspro
governo intanto faceano essi Fiorentini e Lucchesi di Pistoia[797], ma
gli ultimi specialmente, attendendo i loro uffiziali più a rubare che
a governare, e non era sicuro l'onor delle donne[798]. Condotto dalla
disperazione quel popolo, levò rumore nel dì primo di giugno, e tutti
a furia uomini e donne, fanciulli, preti e frati, con tavole, legnami
e pietre si diedero a fare uno steccato posticcio alla lor città, e a
cavar le fosse, giacchè ogni sua fortificazione era negli anni addietro
stata spianata. A questo avviso, s'inviò a quella volta tutto sdegno
il popolo di Lucca. Risoluti i poveri Pistoiesi di lasciar la vita
l'un presso all'altro, piuttostochè di sofferir più lungamente sì duro
giogo, si animarono alla difesa; ma non avrebbono potuto reggere alla
superiorità dei Lucchesi. Per buona ventura certi Fiorentini fecero
fermar l'esercito di Lucca a Pontelungo: con che lasciarono tempo a'
Pistoiesi di maggiormente afforzarsi, e di spedire a Siena, pregando
quel comune che s'interponesse per la pace. Vennero infatti gli
ambasciatori di Siena, ed ottennero buoni patti. Pistoia si fortificò,
e si governò da lì innanzi a comune, con solamente prendere i podestà e
capitani da Firenze e da Lucca. Nello stesso giorno primo di giugno fu
anche in Cesena[799] una sollevazione della fazion guelfa, alla quale
venne fatto di abbattere e mettere in fuga i Ghibellini; ma questo
movimento costò a quella città delle grandi ruberie ed altri malanni.
In questi tempi, secondo la Cronica di Cesena, era capitano per la
Chiesa romana in Jesi ed in altre terre della marca d'Ancona _Federigo
conte di Montefeltro_, figliuolo del fu conte Guido. Fecero oste gli
Anconitani sopra il contado di Jesi[800]; ma esso conte Federigo per
attestato del Villani, colla gente di Jesi, Osimo e d'altri marchigiani
ghibellini andò ad assalirli, e diede loro una gran rotta, di modo che
più di cinque mila Anconitani vi restarono tra morti e presi.

NOTE:

[782] Dino Compagni, Chron., tom. 9 Rer. Ital Giovanni Villani, lib. 8,
cap. 96.

[783] Raynaldus, Annal. Eccles.

[784] Ferretus Vicentinus, lib. 3, tom. 9 Rer. Ital. Chron. Estense,
tom. 15 Rer. Ital. Chron. Bononiens., tom. 18 Rer. Ital.

[785] Bernardus Guido, in Vit. Clementis V. Giovanni Villani, lib. 8,
cap. 108.

[786] Leibnit., Cod. Jur. Gent., tom. 1, num. 31.

[787] Raynald., Annal. Eccl., ad hunc ann., §. 24.

[788] Marino Sanuto, Istor. Venet., tom. 22 Rer. Italic.

[789] Giovanni Villani, lib. 8, cap. 61. Corio, Istoria di Milano.

[790] Chron. Placentin., tom. 16 Rer. Ital. Corio, Istor. di Milano.

[791] Chron. Estense, tom. 15 Rer. Ital.

[792] Chron. Estense, tom. 15 Rer. Ital.

[793] Chron. Astense, tom. 9 Rer. Ital.

[794] Giovanni Villani, lib. 8, cap. 114. Chronic. Estense, tom. 9 Rer.
Ital. Chron. Parmense, tom. 9 Rer. Ital.

[795] Georgius Stella, Annal. Genuens., tom. 17 Rer. Ital.

[796] Giovanni Villani, lib. 8, cap. 105.

[797] Istorie Pistolesi, tom. 11 Rer. Ital.

[798] Giovanni Villani, lib. 8, cap. 111. Ptolom. Lucens., in Vita
Clementis V.




    Anno di CRISTO MCCCX. Indizione VIII.

    CLEMENTE V papa 6.
    ARRIGO VII re de' Romani 3.


Nel dì 26 di luglio dell'anno presente que' fuorusciti che erano
entrati in Ferrara dopo la caduta dei principi estensi[801], cioè
Salingerra de' Torrelli, Ramberto de' Ramberti e Francesco Menabò
colla fazion ghibellina, nemica degli Estensi guelfi, diede all'armi
con disegno di levar quella città dalle mani della Chiesa. Vi furono
ammazzamenti, massimamente di Catalani, e ruberie senza fine; e i
palagi dei marchesi furono da que' ribaldi dati alle fiamme. Già
tutta la città era in lor potere; ma, avvertito di ciò il _cardinal
Pelagrua_, soggiornante allora in Bologna, cavalcò a quella volta
con copiosa milizia di Bolognesi, ed entrò in Castello Tealdo, dove
s'erano ritirati que' pochi de' suoi che poterono sottrarsi alle
spade de' sollevati. In aiuto suo accorsero ancora da Rovigo con buon
numero d'armati il_ marchese Francesco, Rinaldo_ ed _Obizzo Estensi_.
Allora i Ferraresi, veggendosi come perduti, altro ripiego non ebbero
che di ricorrere alla misericordia del legato; ma questi, dopo aver
voluto prima in mano circa ottanta (altri dicono meno) de' migliori
della città, non altra misericordia usò loro che di lasciar la briglia
alle sue truppe, le quali, unite coi Guelfi, si spinsero contra de'
Ghibellini, e li forzarono alla fuga. In tal occasione seguirono
molte uccisioni e saccheggi di monisteri e chiese, certo non con lode
di esso legato, il qual poscia affaticò per molti dì il boia in far
impiccare i colpevoli di quella sedizione. Anche la città di Piacenza
fu in gran moto[802]. _Alberto Scotto_ ivi signore, tra perchè si
trovava incalzato dalla forza de' fuorusciti, cioè di Leone degli
Arcelli, Ubertino Lando ed altri Ghibellini, che erano spalleggiati da
_Guido dalla Torre_ signor di Milano; e perchè inoltre sentiva essere
in procinto _Arrigo VII_ di calare in Italia, prese il partito di
far pace cogli usciti, e di cedere il dominio della città, con che i
pubblici uffizii da lì innanzi fossero comuni fra le parti. Entrarono
in Piacenza quasi in trionfo i fuorusciti; ma siccome non si davano mai
posa gli animi troppo allora turbolenti degl'Italiani, appena entrati i
fuorusciti, svegliarono delle contese, e nel dì seguente a forza d'armi
ne scacciarono Alberto Scotto, il quale co' suoi aderenti si ridusse a
Castello Arquato, ed, impadronitosi di Fiorenzuola e Bobbio, cominciò
di nuovo a recar frequenti molestie al popolo dominante di Piacenza.
Obizzino Spinola cogli altri suoi consorti, anche essi fuorusciti di
Genova[803] e padroni di Monaco, s'impadronì in quest'anno delle terre
di Montaldo e Votaggio, e le distrusse da' fondamenti. La decantata
venuta del re de' Romani è credibile che movesse tanto essi Spinoli
e i lor partigiani, quanto il governo di Genova a far poco appresso
pace. Quaranta mila lire furono pagate agli Spinoli, che restituirono
al comune di Genova tutti i luoghi presi, ed ebbero accesso libero alla
città, eccettochè Obizzino, obbligato per due anni a starsene nelle
sue castella. Nell'Umbria i Perugini, rinforzati dal maliscalco del
re Roberto abitante in Firenze, fecero guerra nel mese di luglio alla
città di Todi[804]. Volle provarsi quel popolo ad una battaglia; ma
non l'avesse fatto, perchè ne andò malamente sconfitto. Nello stesso
mese furono cacciali i Guelfi da Spoleti, restando la signoria ai
Ghibellini. Ma per più tempo i Perugini talmente guerreggiarono contra
di quella città, che nell'anno seguente la forzarono a rimettere in
casa i Guelfi; ed altrettanto fece la città di Todi.

Dava molto da pensare a _Roberto re_ di Napoli la disposizione
di _Arrigo VII re_ de' Romani, di calar in Italia, ben prevedendo
ch'egli sosterrebbe il partito dei Ghibellini amici dell'imperio con
depressione de' Guelfi, de' quali egli era il capo. Gli parve dunque
di non dovere maggiormente differire il suo ritorno dalla Provenza
in Italia per dar sesto a' suoi affari. Coll'avere indotto il papa a
fermare la sua residenza in Avignone, città della Provenza, e perciò
di suo dominio, egli era divenuto come arbitro della corte pontificia.
E fu in quest'anno[805] ch'egli ottenne il vicariato della Romagna
e di Ferrara, ed inviò colà i suoi ministri a comandar le feste.
Il pontefice Clemente intanto barcheggiava. Mostravasi egli tutto
favorevole ad Arrigo VII, con approvar la sua venuta a prendere la
corona imperiale; avea anche destinati i cardinali, che gliela dessero
in Roma, e scrisse per lui lettere ai vescovi, principi e città
d'Italia. Tuttavia gran cura avea di non disgustare il re Roberto, e
non gli doveano dispiacere gli avanzamenti della fazione guelfa. Ora
esso re Roberto nel dì 10 di giugno arrivò a Cuneo in Piemonte[806].
Visitò Montevico, Fossano, Savigliano, Cherasco ed Alba, terre di sua
giurisdizione, _Filippo di Savoia_, che si trovava allora in Asti, fece
un'imperiosa intimazione agli Astigiani di guardarsi dall'amicizia
di quel re. Altrettanto fecero il vescovo di Basilea, _Luigi di
Savoia_, ed altri ambasciatori del re Arrigo, ch'erano pervenuti in
quella città, e passarono dipoi a Savona, Genova e Pisa, annunziando
dappertutto, la venuta d'esso Arrigo alla corona. Di belle parole
dissero gli Astigiani, ma poi, spediti ambasciatori ad Alba, fecero
una specie di lega col suddetto re Roberto; e questi dipoi nel dì 9
di agosto venne ad Asti, ed ebbe ad un gran convito i grandi di quella
città. Si fece allora le maraviglie Guglielmo Ventura, il quale vi si
trovò presente, al vedere che tutti mangiarono e bebbero solamente
in vasi d'argento, perchè un lusso tale era tuttavia incognito
agl'Italiani. Passò Roberto nel dì 10 d'agosto ad Alessandria, e ne
scacciò gl'Inviziati e i Lanzavecchi ghibellini, e si fece dar la
signoria di quella città dai Guelfi. Ecco come il buon re andava
stendendo l'ali alle spese del romano imperio. Ito poscia a Lucca
e a Firenze, dove indarno si studiò di pacificare insieme i Guelfi
disuniti, inviò al governo della Romagna Niccolò Caracciolo[807], il
quale, arrivato colà nel mese d'ottobre, ebbe ubbidienza da quasi tutte
quelle città, e procurò di mettere pace dappertutto con ridurre nelle
lor patrie i fuorusciti. Su due piedi egli ascoltava le liti, e senza
strepito di giudizio le decideva. Di uno di questi abbisognerebbe ogni
città. Dovette trovare ne' Forlivesi qualche durezza[808], perchè ne
fece spianar le fosse, e mise in prigione Scarpetta, Pino e Bartolommeo
degli Ordelaffi, e alcuni dei Calboli e degli Argogliosi. Lasciò poi
in libertà i Guelfi, e ritenne i Ghibellini. Ora, avendo Arrigo re de
Romani stabilita la sua venuta in Italia, mandò varii ambasciatori a
notificarlo alle città. Venne a Milano il vescovo di Costanza[809],
e con bella orazione espose come il re era per prendere la corona
del ferro dall'arcivescovo di Milano. Mostraronsi pronti i Milanesi a
ricevere con tutto onore il sovrano; il solo _Guido dalla Torre_ signor
della città buffava, nè volea che si parlasse di questo grande affare.
Chiamò poi ad un parlamento il _conte Filippone_ da Langusco signor
di Pavia, _Antonio da Fissiraga_ signor di Lodi, _Guglielmo Cavalcabò_
principal cittadino o signore di Cremona, e _Simone degli Avvocati_ da
Colobiano cittadin primario o signore di Vercelli, per udir il loro
parere. Tutti erano di fazion guelfa. Schiettamente disse Filippone
fra i primi ch'egli non voleva essere ribello al re suo signore. Gli
altri dissero che bisognava prendere consiglio sul fatto, ma che allora
non si potea. Guido dalla Torre era di parere che tutti si unissero
contra di questo Tedesco; e smanioso girava per le camere, borbottando
e parlando da sè solo. Finì il parlamento senza conchiusione alcuna.

Sul fine d'ottobre arrivò a Susa, e poscia a Torino, il _re Arrigo_
colla _regina Margherita_ sua moglie, mille arcieri e mille uomini
d'arme, dopo avere, mercè di un matrimonio, fatto divenir _Giovanni_
suo figliuolo re di Boemia. _Amedeo conte di Savoia, Filippo_ e _Luigi_
parimente di Savoia erano tutti per lui, e seppero ben fare il lor
negozio con questo attaccamento. Nella corte d'esso re si contavano
l'arcivescovo di Treviri _Baldovino_ suo fratello, _Teobaldo vescovo_
di Liegi, _Ugo delfino di Vienna_, il duca di Brabante ed altri
principi e baroni. Andarono colà a fargli riverenza Filippone conte di
Langusco, _Teodoro marchese di Monferrato_, i vescovi, i signori e gli
ambasciatori di varie città, e nominatamente i romani, che comparvero
con gran fasto. Tutti condussero gente armata per accompagnarlo. Per
attestato di Albertino Mussato[810], mise un suo vicario in Torino:
segno che quella era allora città libera. Nel dì 10 di novembre venne
ad Asti[811], e v'introdusse i fuorusciti ghibellini. Gli fu data
(malvolentieri nondimeno) la signoria di quella città, ed egli pose
quivi un vicario, che cominciò molto bene ad aggravar quel popolo.
Usava in corte d'esso re, ed era ben veduto da lui Francesco da
Garbagnate[812], giovane milanese assai disinvolto, che gli avea più
volte detto gran bene di _Matteo Visconte_ esiliato da Milano, con
dipignerglielo pel più savio, attivo ed onorato uomo di Lombardia,
e perciò capace di ben servirlo ne' correnti affari. Mostrò Arrigo
voglia di vederlo. Il Garbagnate, che tenea buon filo col Visconte,
gliel fece tosto sapere; e Matteo travestito per solitarii cammini
si portò ad Asti, dove, datosi a conoscere, non vi fu cortesia che
non ricevesse da quella corte, ed anche dal re. I soli magnati guelfi
il guardarono con occhio bieco, e villanamente ancora parlarono di
lui, ma senza ch'egli mostrasse di alterarsene punto. Il favorevole
accoglimento a lui fatto da Arrigo cagionò bensì che molti Milanesi e
Lombardi abbracciarono il suo partito. Ed essendo giunto colà anche
l'arcivescovo di Milano _Gaston dalla Torre_, già esiliato, stabilì
pace e lega con esso Matteo, a nome ancora de' suoi fratelli, alcuni
dei quali erano tuttavia detenuti prigioni da Guido dalla Torre. Non
si fidava molto Arrigo d'andare a Milano, siccome abbastanza informato
delle cattive disposizioni di Guido dalla Torre; anzi diffidava non
poco di tutti gl'Italiani, perchè sessant'anni correano che non aveano
veduto imperadori o re de' Romani; ed avvezzati a vivere a lor modo,
non amavano al certo di riconoscere superiore alcuno. Matteo Visconte,
per conto di Milano, gli levò le apprensioni del cuore, ben conoscendo
egli quanto se ne potea promettere. Il distornò ancora dal differir la
sua entrata in Milano, al che l'andavano sotto varii pretesti esortando
i capi de' Guelfi[813]. Passò dunque Arrigo a Casale, a Vercelli e
a Novara, accolto con allegria da que' popoli. In Vercelli mise fine
alla guerra civile fra i Tizzoni ed Avvocati, in Novara fra i Brusati
e Tornielli. Ogni fuoruscito potè ritornare alla sua patria. Cavalcò
poscia il re, ed, invece di andare a Pavia, dove il conte Filippone
l'aspettava, per consiglio di Matteo Visconte, passato il Ticino,
s'inviò alla volta di Milano, incontrato di mano in mano da varie
schiere di nobili milanesi, tutti in festa e gala, che gli baciavano
il piede: dal che s'avvide avergli il Visconte dato buon consiglio.
L'ultimo a venirgli incontro fuori de' borghi di Milano fu Guido dalla
Torre[814]. Lo sdegno e la superbia erano con lui. Laddove gli altri,
all'appressarsi del re, abbassavano le loro insegne, Guido portava
diritto la sua. Gl'insegnarono i Tedeschi le creanze ed il dovere, con
buttargliela per terra. All'arrivo del re, smontò Guido da cavallo,
e gli andò come incantato a baciare il piede. Arrigo, con volto umano
riguardandolo, gli disse: _Guido, riconosci il tuo re, perchè duro è il
ricalcitrar contro lo stimolo_. Entrò il re nel dì 23 di dicembre, e
non già nel dì seguente, come scrivono alcuni[815], in Milano, e seco
Gastone arcivescovo, Matteo Visconte ed ogni altro fuoruscito. Volle
il dominio della città, che gli fu dato, e Guido dalla Torre andò a
sedere: disgrazia per altro da lui preveduta, ma senza avere cercata,
o, per meglio dire, trovata maniera di provvedervi. Fece poi far pace
fra i Torriani e Visconti, e quetò le altre nemicizie, desiderando
che tutti vivessero in pace e concordia. Attese dipoi a far le sue
disposizioni per ricevere la corona del ferro, alla qual funzione fu
destinato il dì dell'Epifania dell'anno seguente. Fece in quest'anno
papa Clemente nelle quattro tempora del Natale una promozione di cinque
cardinali, tutti Guasconi[816]: se con piacere degl'Italiani, Dio vel
dica. Nè voglio tacere che i Ghibellini di Modena nel mese di luglio
cacciarono fuori di città quei da Sassuolo, da Ganaceto e i Grassoni,
tutti di fazione guelfa[817].

NOTE:

[799] Chron. Caesen., tom. 14 Rer. Ital.

[800] Giovanni Villani, lib. 7, cap. 113.

[801] Chron. Estense, tom. 15 Rer. Ital. Chron. Bononiense, tom. 18
Rer. Ital. Chron. Caesen., tom. 14 Rer. Italic.

[802] Chron. Placent., tom. 16 Rer. Ital. Chron. Estense, tom. 15 Rer.
Ital.

[803] Georgius Stella, Annal. Genuens., tom. 17 Rer. Ital.

[804] Giovanni Villani, lib. 9, cap. 5.

[805] Chron. Caesen., tom. 14 Rer. Ital.

[806] Chron. Astens., cap. 53, tom. 11 Rer. Ital.

[807] Chron. Caesen., tom. 14 Rer. Ital.

[808] Chron. Foroliviens., tom. 22 Rer. Ital.

[809] Johannes de Cermenat., cap. 10, tom. 9 Rer. Ital.

[810] Albertinus Mussatus, lib. 1, cap. 6.

[811] Chron. Astense, cap. 58, tom. 11 Rer. Ital.

[812] Corio, Istor. di Milano. Bonincon. Morigia, Chron. tom. 12 Rer.
Ital.

[813] Dino Compagni, tom. 9 Rer. Ital.

[814] Johan. de Cermenat., cap. 13, tom. 9 Rer. Ital.

[815] Gualvan. Flamma, cap. 349. Chron. Astense, cap. 39, tom. 11 Rer.
Ital.




    Anno di CRISTO MCCCXI. Indizione IX.

    CLEMENTE V papa 7.
    ARRIGO VII re de' Romani 4.


Per la corona del regno d'Italia, che dovea darsi al _re Arrigo_,
tutte le città di Lombardia e della marca di Verona inviarono i loro
ambasciatori a Milano[818], a riserva di Alessandria, d'Alba e d'altri
luoghi in Piemonte, che riguardavano per loro signore _Roberto re_
di Napoli. Intanto s'erano già cominciati a veder preparamenti di
guerra contra dello stesso Arrigo. I Fiorentini, Lucchesi ed altri
di Toscana[819] aveano nell'anno precedente eletti gli ambasciatori,
per mandar a protestare l'ossequio loro al novello sovrano; ma
all'improvviso restò la spedizione, e, per lo contrario, si diede
quel popolo a far gente, e contrasse lega col medesimo re e colle
città guelfe, per opporsi a lui. Altrettanto fecero i Bolognesi,
attendendo specialmente in questo anno a fortificare e ben provvedere
la loro città. Non si potrà fallare, attribuendo queste risoluzioni ai
maneggi del re Roberto e de' suoi ministri, che non voleano lasciar
crescere la potenza di Arrigo, credendola di troppo pregiudizio ai
loro interessi. Si aggiunse, essere ben venuto in Italia il novello
re con belle proteste di voler mettere la pace dappertutto, ridurre
nelle loro patrie gli usciti, non avere parzialità nè per Guelfi, nè
per Ghibellini, e di voler conservare tutti i diritti e privilegii
di qualsisia città. E, di vero, opinione fu che sul principio fosse
pura tal sua intenzione. Non parve poi così nell'andare innanzi.
In un general parlamento volle che ogni città avesse un vicario
imperiale[820]. Già gli avea messi in Torino, Asti e Milano; ed essi
in luogo dei podestà eletti dai cittadini: il che fu uno sminuire di
molto la libertà di quei popoli. Ora nel dì 6 di gennaio esso re fu
colla _regina Margherita_ coronato in santo Ambrosio di Milano per
le mani dell'arcivescovo milanese _Gastone dalla Torre_. Pretesero il
popolo e i canonici della nobil terra di Monza che nella lor basilica
di san Giovanni Batista dovesse egli prendere la corona del ferro, che
essi per antico privilegio conservano nel loro sacrario, e nella quale
hanno da un secolo e mezzo in qua immaginato che si conservi uno dei
sacri chiodi della croce del Signore[821]: cosa ignorata ne' secoli
precedenti. Ma dovettero tanto industriarsi i Milanesi, che nella
suddetta basilica di santo Ambrosio seguì quella grandiosa funzione,
siccome altre volte s'era fatto[822], coll'aver nondimeno Arrigo, mercè
d'un suo diploma, preservato il diritto che potesse competere a Monza.
In tal congiuntura egli creò cavalieri circa dugento nobili di varie
città. Attese di poi a pacificare le città di Lombardia, e in molte di
esse mise i suoi vicarii, volendo che in ciascuna d'esse rientrassero
gli sbanditi, fossero guelfi o ghibellini. Mise in Modena[823] per
vicario Guidaloste dei Vercellesi da Pistoia, che v'introdusse tutti
i fuorusciti guelfi. L'ultimo a comparire alla corte fu _Matteo Maggi_
signore di Brescia, di fazion ghibellina[824], non già per poco affetto
al re, ma per timore di Tebaldo Brusato di fazion guelfa, bandito da
Brescia negli anni addietro, che, venuto a Milano, avea già guadagnato
nella corte di molti protettori. Il buon Arrigo, che mirava al sollievo
e bene di tutti, propose al Maggi di ricevere in Brescia Tebaldo. Il
Maggi allora disse quanto potè per far conoscere al re come Tebaldo
era il maggior perfido e mancator di parola che fosse al mondo, e
sfibbiò tutti i tradimenti da lui fatti, e le crudeltà da lui usate in
varii tempi. A nulla servì; il re stette saldo in dire che bisognava
perdonare, e convenne accomodarsi al di lui volere, con ricevere
Tebaldo e i suoi seguaci in Brescia[825]. Seguì pertanto uno strumento
di pace fra i Guelfi e Ghibellini di quella città; ed, avendo Matteo
Maggi rinunziata quella signoria, Arrigo mandò colà per suo vicario
Alberto da Castelbarco. Non andrà molto che ne vedremo gli effetti.

Diede esso re Arrigo per suo vicario a Milano Giovanni dalla Calcia
Franzese, uomo inetto, che neppure un mese durò in quel posto. Gli
sustituì Niccolò Bonsignore, un pezzo di mala carne, già bandito per
le sue ribalderie da Siena sua patria, che cominciò a maltrattare quel
popolo. Richiese il re un dono gratuito dai Milanesi, perchè era corto
di moneta. Fu proposto nel consiglio della città il quanto, e rimesso
in Guglielmo Posterla il tassarlo. Disse cinquanta mila fiorini d'oro.
Tutti consentivano, se non che Matteo Visconte soggiunse che gli parea
conveniente donarne anche dieci mila alla regina. Allora Guido dalla
Torre s'alzò in collera, riprovando il far così da liberale colla roba
altrui; e, nell'uscire del consiglio, disse: _E perchè non se ne danno
cento mila? questo numero è più perfetto_. Perciò i ministri del re
scrissero cento mila, e bisognò poi darli. E fin qui era durato il bel
sereno; ed Arrigo si figurava di aver data da padre la pace a tutte
le città di Lombardia, senza far distinzione tra Guelfo e Ghibellino;
ma non tardò ad intorbidarsi il cielo. Perchè Arrigo, sotto spezie
di onore, ma veramente per aver degli ostaggi, dimandò che cento
figliuoli de' nobili milanesi lo accompagnassero a Roma, si trovarono
molte difficoltà, ed insorsero sospetti di sedizione. Furono anche
veduti fuor d'una porta Franceschino figliuolo di Guido dalla Torre,
e Galeazzo figliuolo di Matteo Visconte, parlar lungamente insieme, e
toccarsi la mano nel congedarsi[826]. Fu riferito ad Arrigo, e fatto
credere che il Visconte ed il Torriano macchinassero contra la sua
real persona, ed avessero già fatta massa di gente. Però nel dì 12 di
febbraio egli mandò una squadra di cavalleria a visitar le case dei
nobili. Matteo Visconte, avutone l'avviso, col mantello indosso avanti
il suo palazzo li stette aspettando, ragionando intanto con alcuni
amici. Arrivati i Tedeschi, come se nulla sapesse, invitolli a bere,
e gl'introdusse in casa. Se n'andarono tutti contenti, e persuasi
della sua fedeltà. Non così fu al palazzo di Guido dalla Torre. Quivi
erano molti armati, quivi si cominciò un tumulto, e si venne alle mani
coi tedeschi. Trassero colà i parziali de' Torriani, e dall'altro
canto s'andarono ingrossando le truppe del re, il quale fu in gran
pena per questo, massimamente dappoichè gli fu riferito che anche
Matteo Visconte e Galeazzo suo figliuolo erano uniti coi Torriani. Ma
eccoti comparir Matteo col mantello alla corte; ecco da lì un pezzo un
messo, che assicurò Arrigo, come Galeazzo Visconte combatteva insieme
coi Tedeschi contra de' Torriani: il che tranquillò l'animo di sua
maestà. La conclusione fu, che i serragli e palagi dei Torriani furono
superati, dato il sacco alle lor ricche suppellettili, spogliate
anche tutte le case innocenti del vicinato. Guido dalla Torre e gli
altri suoi parenti, chi qua chi là fuggendo, si sottrassero al furor
dei Tedeschi, e se ne andarono in esilio, nè mai più ritornarono in
Milano. Non si seppe mai bene la verità di questo fatto. Fu detto che
i Torriani veramente aveano congiurato, e che nel dì seguente dovea
scoppiar la mina[827]. Ma i più credettero, e con fondamento, che
questa fosse una sottile orditura dello scaltro Matteo Visconte per
atterrare i Torriani, siccome gli venne fatto, con fingersi prima unito
ad essi, e con poscia abbandonarli nel bisogno. Nulladimeno, con tutto
che egli si facesse conoscer fedele in tal congiuntura ad Arrigo, da
lì ad alquanti dì l'invidia di molti grandi milanesi, ed il timore che
Matteo tornasse al principato, e si vendicasse di chi l'avea tradito
nell'anno 1302, cotanto poterono presso Arrigo, che Matteo fu mandato
a' confini ad Asti, e Galeazzo suo figliuolo a Trivigi. Poco nondimeno
stette Matteo in esilio. Il suo fedele amico Francesco da Garbagnate,
fatto conoscere al re che per fini torti aveano gl'invidiosi
allontanato da lui un sì savio consigliere[828], cagion fu che Arrigo
nel dì 7 d'aprile il richiamò e rimise in sua grazia.

Gran terrore diede alle città guelfe di Lombardia la caduta de'
Torriani guelfi. Lodi, Cremona e Brescia per questo alzarono le
bandiere contra d'Arrigo. Per confessione di Giovanni Villani,
i Fiorentini e Bolognesi con loro maneggi e danari soffiarono in
questo fuoco. Antonio da Fissiraga signore di Lodi corse colà; ma,
ritrovata quivi dell'impotenza a sostenersi per la poca provvision
di vettovaglia, tornò a Milano ad implorar la misericordia del re, e,
per mezzo della regina e di _Amedeo conte di Savoia_, l'ottenne. Mandò
Arrigo a prendere il possesso di quella città, e v'introdusse tutti i
fuorusciti; poscia nel dì 17 d'aprile coll'armata s'inviò alla volta
della ribellata Cremona. S'era imbarcato quel popolo senza biscotto;
e ciò per la prepotenza di _Guglielmo Cavalcabò_ capo della fazione
guelfa, il quale avea fatto sconsigliatamente un trattato col fallito
Guido dalla Torre. Sicchè, all'udire che il re veniva in persona con
tutte le sue forze e con quelle de' Milanesi contra di Cremona, se ne
fuggì. Sopramonte degli Amati, altro capo de' Ghibellini, uomo savio
e amante della patria, allora consigliò di gittarsi alla misericordia
del re. Venne egli coi principali della nobiltà e del popolo sino a
Paderno, dieci miglia lungi da Cremona; e tutti colle corde al collo,
inginocchiati sulla strada, allorchè arrivò Arrigo, con pietose voci
e lagrime implorarono il perdono. Era la clemenza una delle virtù
di questo re; ma se ne dimenticò egli questa volta, ed ebbe bene a
pentirsene col tempo. Comandò che ognun di loro fosse imprigionato e
mandato in varii luoghi, dove quasi tutti nelle carceri miseramente
terminarono dipoi i lor giorni. Fu questo un nulla. Arrivato a Cremona,
non volle entrarvi sotto il baldacchino preparato da' cittadini, fece
smantellar le mura, spianar le fosse, abbassar le torri della città. Da
lì ancora a qualche giorno impose una gravissima contribuzione di cento
mila fiorini d'oro, e fu dato il sacco all'infelice città[829], che
restò anche priva di tutti i suoi privilegii e diritti. Da qualsivoglia
saggio fu creduto che questi atti di crudeltà, sconvenevoli ad un re
fornito di tante virtù, pel terrore che diedero a tutti, rompessero
affatto il corso alla pace d'Italia ed alla fortuna d'Arrigo, addosso
a cui vennero poi le dure traversie che andremo accennando. Dacchè
per benignità e favore d'esso re rientrò in Brescia Tebaldo Brusato
cogli altri fuorusciti guelfi, andò costui pensando come esaltar la
sua fazione[830]. Nel dì 24 di febbraio, levato rumore, prese Matteo
Maggi, capo de' Ghibellini, con altri grandi di quella città, e si
fece proclamar signore, o almen capo della fazion guelfa, che restò
sola al dominio. Albertino Mussato[831] scrive che i Maggi furono i
primi a rompere la concordia, e che poi rimasero al disotto. Jacopo
Malvezzo[832] ed altri scrittori bresciani non la finiscono di esaltar
con lodi la persona di Tebaldo Brusato. Ma gli autori contemporanei ed
il fatto stesso ci vengono dicendo che egli fu un ingrato ai benefizii
ricevuti dal re Arrigo, e un traditore, avendo egli scacciato il di
lui vicario, e fatta ribellare contra di lui quella città, in cui la
real clemenza, di bandito e ramingo ch'egli era, l'avea rimesso. Dopo
avere il re tentato, col mandare innanzi _Valerano_ suo fratello, se i
Bresciani si voleano umiliare, e trovato che no[833], tutto sdegno nel
mese di maggio mosse l'armata contra di quella città, e n'intraprese
l'assedio. Fu parere del Villani, che s'egli, dopo la presa di Cremona,
continuava il viaggio, Bologna, Firenze e la Toscana tutta veniva
facilmente all'ubbidienza sua. A quell'assedio furono chiamate le
milizie delle città lombarde. Spezialmente vi comparve la cavalleria e
fanteria milanese. _Giberto da Correggio_, oltre all'aver condotto colà
la milizia di Parma, donò ad Arrigo la corona di _Federigo II_ Augusto,
presa allorchè quell'imperadore fu rotto sotto Parma. Per questo
egli, se crediamo al Corio[834], ottenne il vicariato di quella città.
Albertino Mussato scrive che quivi fu messo per vicario un Malaspina.
Nulla mi fermerò io a descrivere gli avvenimenti del famoso assedio
di Brescia. Basterammi di dire che la città era forte per mura e per
torri, ma più per la bravura de' cittadini, i quali per più di quattro
mesi renderono inutili tutti gli assalti e le macchine dell'esercito
nemico. Circa la metà di giugno, in una sortita restò prigion de'
Tedeschi l'indefesso Tebaldo Brusato, e coll'essere strascinato
e squartato pagò la pena dei suoi misfatti. Infierirono perciò i
Bresciani contra dei prigioni tedeschi, e si accesero maggiormente ad
un'ostinata difesa. In un incontro anche _Valerano_ fratello del re,
mortalmente ferito, cessò di vivere.

Per tali successi era forte scontento il re Arrigo. L'onor suo non gli
permettea di ritirarsi; ed intanto maniera non si vedea di vincere la
nemica città. Mancava il danaro per la sussistenza dell'armata; e il
peggio fu, che in essa entrò una fiera epidemia, ossia la peste vera,
che facea grande strage[835]. Dio portò al campo tre cardinali legati
spediti dal papa per coronare in Roma, e sollecitar per questo il re
Arrigo, cioè i _vescovi d'Ostia_ e _d'Albano_, e _Luca dal Fiesco_.
Questi mossero parola di perdono e di pace. Entrò il Fiesco col
patriarca d'Aquileia in Brescia, e trovò delle durezze. Vi ritornò,
e finalmente conchiuse l'accordo. Fu in salvo la vita e la roba dei
cittadini, e si scaricò sopra le mura della città il gastigo della
ribellione, le quali furono smantellate, e per esse entrò Arrigo nella
città nel dì 24 di settembre, seco menando i fuorusciti. Oltre a ciò,
settanta mila fiorini d'oro volle da quel popolo, con altri aggravii,
per quanto scrive il Malvezzi, e lo conferma Ferreto Vicentino, contro
le promesse fatte al cardinale dal Fiesco. Da Brescia passò a Cremona,
indi a Piacenza, dove lasciò un vicario[836], rimanendo deluso _Alberto
Scotto_, il quale poco dopo ricominciò le ostilità contro la patria.
Trasferitosi a Pavia, quivi si trovarono per la peste calata a tal
segno le sue soldatesche, che _Filippone da Langusco_, non più signore
di quella città, avrebbe potuto assassinarlo, se il mal talento gliene
fosse venuto. E ne corse anche il sospetto; perlochè portossi colà
_Matteo Visconte_ con possente corpo di Milanesi; ma Filippone gli
chiuse le porte in faccia. Matteo, dico, il quale, stando Arrigo sotto
Brescia, non tralasciò ossequio e diligenza veruna per assisterlo con
gente, danari e vettovaglie; laonde meritò d'essere creato vicario
di Milano, e di poter accudire da lì innanzi all'esaltazione della
propria casa. In Pavia mancò di vita, per le malattie contratte
all'assedio di Brescia, il valoroso _Guido conte di Fiandra_. E quivi,
a persuasione di _Amedeo conte di Savoia_, Arrigo dichiarò vicario di
Pavia, Vercelli, Novara e Piemonte _Filippo di Savoia_, principe allora
solamente di titolo della Morea. Scrive Giovanni da Cermenate[837], e
con lui va d'accordo Galvano Fiamma[838] col Malvezzi[839], che questo
principe, unitosi dipoi con Filippone di Langusco e cogli altri Guelfi,
fece ribellar quelle città, ed altre ancora al re suo benefattore.
Nel dì 21 d'ottobre arrivò Arrigo a Genova, accolto da quel popolo
con sommo onore; ed avuta che ebbe la signoria della città, si
studiò di metter pace fra que' di lor natura alteri, ed allora troppo
discordanti, cittadini, e rimise in città Obizzino Spinola con tutti i
fuorusciti[840]. Ma quivi nel dì 13 di dicembre da immatura morte fu
rapita la regal sua moglie _Margherita_ di Brabante, principessa per
le sue rare virtù degna di più lunga vita. Intanto si scoprirono suoi
palesi nemici i Fiorentini, Lucchesi, Perugini, Sanesi ed altri popoli
di Toscana, i quali, sommossi ed assistiti dal _re Roberto_, fatto
grande armamento, presero i passi della Lunigiana, per impedirgli il
viaggio per terra. Erano all'incontro per lui gli Aretini e Pisani; i
quali ultimi mandarono a Genova una solenne ambasceria ad invitarlo,
con fargli il dono di una sì magnifica tenda militare, che sotto vi
poteano stare dieci mila persone. Lo scrive Albertino Mussato; e chi
non vuol credere sì smisurata cosa dazio non pagherà. Per più di due
mesi si fermò in Genova il re Arrigo, nè si può negare che tendeva
il suo buon volere a ricuperare bensì i diritti molto scaduti del
romano imperio; ma insieme, se avesse potuto, a rimettere la quiete
in ogni città, e ad abolir le matte e sanguinarie fazioni de' Guelfi e
Ghibellini. Tutto il contrario avvenne. La venuta sua mise in maggior
moto gli animi alterati e divisi de' popoli.

_Giberto da Correggio_, guadagnato e soccorso da' Fiorentini e
Bolognesi, mosse a ribellione Parma e Reggio. In Cremona fu una
sedizione non picciola, e ne fu cacciato il ministro del re. _Filippone
da Langusco_ insorse in Pavia contra dei Beccheria ed altri Ghibellini,
e, col favore di _Filippo di Savoia_, li scacciò. Lo stesso accadde
ai Ghibellini d'Asti, Novara e Vercelli. Anche in Brescia ed in altre
città furono tumulti e sedizioni. In Romagna altresì il vicario del re
Roberto mise le mani addosso ai capi dei Ghibellini di Imola, Faenza,
Forlì e d'altri luoghi, e sbandì la loro fazione[841]. Pesaro e Fano,
città ribellate al papa, furono ricuperate dal marchese d'Ancona[842].
In Mantova volle il re Arrigo che tornassero gli sbanditi guelfi, e
quivi pose per vicario Lappo Farinata degli liberti. Ma _Passerino_ e
_Butirone de' Bonacossi_, dianzi padroni della città, presero un giorno
l'armi col popolo, e costrinsero que' miseri a tornarsene in esilio,
senza rispetto alcuno al vicario regio. Era l'Augusto Arrigo in gran
bisogno di moneta. Una buona offerta gli fu fatta da essi Bonacossi,
ed ottennero con ciò il privilegio di vicarii imperiali di Mantova. Di
questo potente strumento seppe ben valersi anche _Ricciardo da Camino_
per impetrare il vicariato di Trivigi. E per la stessa via parimente
giunsero _Alboino_ e _Cane dalla Scala_ fratelli ad ottener quello di
Verona. Nè qui si fermò l'industria loro. In questi tempi la città
di Padova per la goduta lunga pace[843], e perchè dominava anche in
Vicenza, si trovava in un invidiabile stato per le ricchezze e per la
cresciuta popolazione. Questa grassezza, secondo il solito, serviva
di eccitamento e fomento all'alterigia de' cittadini, in guisa che,
avendo il re Arrigo fatto lor sapere di voler inviare colà un vicario,
e richiesti sessanta mila fiorini d'oro per la sua coronazione, quel
popolo se ne irritò forte; e, a suggestione ancora de' Bolognesi
e Fiorentini, negò di ubbidire, e proruppe inoltre in parole di
ribellione. Cane dalla Scala, siccome quegli che già aspirava a gran
cose, conosciuta anche la disposizion de' Vicentini, che pretendeano
d'essere maltrattati dagli uffiziali padovani, e s'erano invogliati di
mettersi in libertà, prese il tempo, e consigliò ad Arrigo di gastigar
l'arroganza di Padova con levarle Vicenza. Ebbe effetto la mina. Cane
accompagnato da _Aimone vescovo_ di Genevra, e colle milizie di Verona
e Mantova[844], nel dì 15 d'aprile (e non già di marzo, come ha lo
scorretto testo di Ferreto Vicentino) entrò in quella città, e ne
cacciò il presidio padovano. I Vicentini, che si credeano di ricoverar
la libertà, non solamente caddero sotto un più pesante giogo, ma
piansero il saccheggio della loro città per iniquità di Cane, che non
attenne i patti. Calò allora l'albagia del popolo padovano; cercò poi
accordo, e l'ottenne, ma con suo notabile svantaggio; perchè, oltre
all'avere ricevuto per vicario imperiale Gherardo da Enzola da Parma,
in vece di sessanta, dovette pagare cento mila fiorini d'oro alla cassa
del re.

Morì in quest'anno _Alboino dalla Scala_, e restò solo _Can Grande_ suo
fratello nella signoria di Verona, con tener anche il piede in Vicenza.
Tale era allora lo stato, ma fluttuante, della Lombardia e dell'Italia.
I soli Veneziani si stavano in pace, osservando senza muoversi
le commozioni altrui. Aveano spediti ad Arrigo, subito ch'egli fu
giunto in Italia, i loro ambasciatori con regali, a titolo non già di
suggezione, ma d'amicizia, e con ordine di non baciargli il piede[845].
Venne poscia in quest'anno a Venezia il vescovo di Genevra ambasciatore
d'Arrigo; ma non dimandò a quel popolo nè fedeltà nè ubbidienza.
Terminò i suoi giorni in quest'anno appunto[846] _Pietro Gradenigo_
doge di Venezia, e nel dì 22 d'agosto (il Sanuto[847] scrive nel dì 13)
fu surrogato in suo luogo _Marino Giorgi_, assai vecchio, che poco più
di dieci mesi tenne quel governo. Sotto Brescia, siccome accennammo,
cominciò ad infierir la peste nell'armata regale, e si diffuse poi
per varie città. Ne restò spopolala Piacenza, Brescia, Pavia, ed altri
popoli empierono i lor cimiterii. Portò il re Arrigo colle sue genti a
Genova questo malore, e però quivi fu gran mortalità. Diede principio
papa _Clemente V_[848] nell'ottobre di quest'anno al concilio generale
in Vienna del Delfinato, al quale intervennero circa trecento vescovi.
Era riuscito alla saggia destrezza d'esso pontefice e de' cardinali
il far desistere _Filippo il Bello re_ di Francia dal proseguir le
calunniose accuse contro la memoria di _papa Bonifazio VIII_. Nel
concilio si avea da trattare, ma poco si trattò de' tanti abusi che
allora si osservavano nel clero e nella stessa corte pontificia,
massimamente in riguardo alla collazion de' benefizii e alla simonia:
intorno a che restano varie memorie e scritture di quei tempi, che io
tralascio, rimettendo i lettori alla storia ecclesiastica, dove se ne
parla _ex professo_.

NOTE:

[816] Ptolom. Lucensis, in Vita Clementis V.

[817] Gazata, Chron. Regiens., tom. 18 Rer. Ital.

[818] Albertinus Mussatus, lib. 1, tom. 8 Rer. Ital.

[819] Giovanni Villani, lib. 9, cap. 7.

[820] Gazata, Chronic. Regiense, tom. 18 Rer. Italic.

[821] Murat., Anecdot. Latin., tom. 2.

[822] Bonincontrus Morigia, Chron., tom. 12 Rer. Ital.

[823] Bonif. Moranus, Chron. Mutinens., tom. 11 Rer. Ital.

[824] Johann. de Cermenate, cap. 18, tom. 9 Rer. Italic.

[825] Malvec., Chron. Brixian., tom. 14 Rer. Italic.

[826] Bonicontrus Morigia, tom. 12 Rer. Ital. Johannes de Cermen.,
tom. 9 Rer. Ital. Albertinus Mussatus, tom. 8 Rer. Ital. Ferretus
Vicentinus, tom. 9 Rer. Ital. Gazata, Chron. Regiens., tom. 18 Rer.
Ital.

[827] Johann. de Cermenate, cap. 22, tom. 9 Rer. Ital. Giovanni
Villani, lib. 9, cap. 11. Ferretus Vicentinus, lib. 4, tom. 9 Rer.
Ital.

[828] Annal. Mediol., tom. 16 Rer. Ital.

[829] Chron. Placent., tom. 16 Rer. Ital.

[830] Ferretus Vicentinus, lib. 4, tom. 9 Rer. Italic.

[831] Albertinus Mussat., Hist. Aug., tom. 8 Rer. Ital.

[832] Malvecius, Chronic. Brixian., tom. 14 Rer. Ital.

[833] Dino Compagni. Chron., tom. 9 Rer. Ital.

[834] Corio, Istor. di Milano.

[835] Johannes de Cermenat., tom. 9 Rer. Italic.

[836] Albertinus Mussat., lib. 4, tom. 8 Rer. Ital.

[837] Johannes de Cermen., tom. 9 Rer. Ital.

[838] Gualv. Flamma, Manipul. Flor.

[839] Malvec., Chron. Brix., tom. 14 Rer. Ital.

[840] Georg. Stella, Annal. Genuens., tom. 17 Rer. Ital. Giovanni
Villani. Albertinus Mussatus, et alii.

[841] Giovanni Villani, lib. 9, cap. 18.

[842] Ferretus Vicentinus, tom. 9 Rer. Ital.

[843] Albertinus Mussatus, lib. 2 et 3, rub. 3, tom. 8 Rer. Ital.

[844] Cortus, Histor., lib. 1, tom. 12 Rer. Ital.

[845] Albertinus Mussat., lib. 3, rub. 8, tom. 8 Rer. Ital.

[846] Continuator Danduli, tom. 12 Rer. Ital.

[847] Marino Sanuto, tom. 21 Rer. Ital.

[848] Raynaldus, Annal. Eccles. Baluzius, in Vita Pontific.




    Anno di CRISTO MCCCXII. Indizione X.

    CLEMENTE V papa 8.
    ARRIGO VII re 5, imperad. 1.


I lamenti de' Genovesi, e il non poter più l'Augusto Arrigo ricavar
da essi alcun sussidio di moneta, di cui troppo egli scarseggiava, gli
fecero prendere la risoluzion di passare durante il verno a Pisa. Per
terra non si potea, essendo serrati i passi dalla lega di Toscana.
Trenta galee adunque de' Genovesi e Pisani furono allestite affine
di condurre per mare lui, e la corte e gente sua[849]. Nel dì 16 di
febbraio imbarcatosi fu forzato dal mare grosso a fermarsi parecchi
dì in Porto Venere. Finalmente nel dì 6 di marzo sbarcò a Porto
Pisano, accolto con indicibil festa ed onore dal popolo di Pisa. Colà
concorsero a furia i Ghibellini fuorusciti di Toscana e di Romagna,
ed egli nella stessa città aspettò il rinforzo di gente che gli dovea
venir di Germania. Intanto recò qualche molestia ai Lucchesi ribelli,
con tor loro alcune castella. Ma quel che dava a lui più da pensare,
era che il _re Roberto_, fingendo prima di volere amicizia con lui,
gli avea anche spediti ambasciatori a Genova per intavolar seco un
trattato di concordia e di matrimonio; ma furono sì alte ed ingorde
le pretensioni di Roberto, che Arrigo non potè consentirvi. Dipoi
mandò esso re Roberto a Roma _Giovanni_ suo fratello con più di mille
cavalli, il quale prese possesso della Basilica Vaticana e di altre
fortezze di quella insigne non sua città. Volle intendere Arrigo le
di lui intenzioni. Gli fu risposto (credo io per beffarsi di lui)
esser egli venuto per onorar la coronazione d'Arrigo, e non per fine
cattivo. Ma intanto s'andò esso Giovanni sempre più ingrossando di
gente, e, fatto venire a Roma un rinforzo di soldati fiorentini, si unì
cogli Orsini ed altri Guelfi di Roma, e cominciò la guerra contra de'
Colonnesi ghibellini e fautori del futuro novello imperadore. Allora si
accertò Arrigo che l'invidia ed ambizione del re Roberto, non offeso
finora, nè minacciato da Arrigo, aveano mosse quelle armi contra di
lui per impedirgli il conseguimento della imperial corona. Tuttavia,
preso consiglio dal suo valore, ed, animato dai Colonnesi e da altri
Romani suoi fedeli che teneano il Laterano, il Coliseo ed altre
fortezze di Roma, nel dì 23 d'aprile s'inviò con due mila cavalieri
e grosse brigate di fanteria a quella volta. Arrivò a Viterbo, e per
più giorni quivi si fermò, perchè le genti del re Roberto aveano preso
e fortificato Ponte Molle. Nel qual tempo avendo tentato i Ghibellini
d'Orvieto di cacciare i Monaldeschi e gli altri Guelfi di quella città,
senza voler aspettare il soccorso di Arrigo, ebbero essi la peggio, e
furono spinti fuori di quella città. Finalmente rimessosi in viaggio
e superati gli oppositori a Ponte Molle, nel dì 7 di maggio entrò
in Roma con sue genti[850], e cominciò la guerra contro le milizie
del re Roberto con varii incontri ora prosperosi ed ora funesti de'
suoi. In uno d'essi lasciarono la vita _Teobaldo vescovo_ di Liegi e
_Pietro di Savoia_ fratello di _Lodovico_ senatore di Roma. Conoscendo
poi l'impossibilità di snidare dalla città leonina e dal Vaticano gli
armati spediti colà dal re Roberto, quasi per violenza a lui fatta dal
popolo romano, determinò di farsi coronare imperadore nella basilica
lateranense: funzione che fu solennemente eseguita nella festa de'
santi Apostoli Pietro e Paolo[851], cioè nel dì 29 di giugno, e non già
nella festa di san Pietro in Vincola al primo giorno d'agosto, come
ha Giovanni Villani[852]. Nel qual giorno ancora si contrassero gli
sponsali fra una figliuola del novello imperadore e _Pietro_ figliuolo
di _Federigo re_ di Sicilia, con cui Arrigo, dacchè vide il mal animo
del re Roberto, avea stabilita lega. Seguitò poi la guerra in Roma.
E qui può chiedere taluno: come mai si attribuì il re Roberto tanta
autorità di spedir le sue armi a Roma, con fare il padrone dove niun
diritto egli avea, e con chiara offesa ed obbrobrio del papa, signore
d'essa città? Non v'erano eglino più scomuniche per reprimere una
si fatta violenza? In altri tempi che strepito non si sarebbe udito?
Eppure niun risentimento non ne fu fatto, in maniera che avrebbe potuto
talun credere delle segrete intelligenze fra il pontefice e il re
Roberto. Ma il papa troppo s'era legate le mani, dappoichè antepose il
soggiorno della Provenza e di stare fra i ceppi, per così dire, del
re Roberto e del re di Francia, piuttosto che di portarsi alla sedia
di Roma, destinata dalla provvidenza di Dio alla libertà dei papi.
Non potea egli ciò che volea, nè ciò che esigeva il debito suo. Ce ne
avvedremo all'anno seguente.

Intanto cominciava a rincrescere di troppo questa musica al popolo
romano. Era sminuita non poco l'armata cesarea; quella di _Giovanni_
fratello di Roberto ogni di più s'andava rinforzando[853]. Però
l'Augusto Arrigo nel dì 20 di luglio si ritirò a Tivoli; poscia perchè
i fuorusciti toscani continue istanze gli faceano di volgere le sue
armi contro la Toscana, si inviò a quella volta nel seguente agosto.
Diede dei gravi danni ai Perugini, in passando pel loro distretto, ed
arrivò ad Arezzo, dove si vide ben accolto. Straordinarii preparamenti
fecero di armati e di viveri i Fiorentini[854], nè poco fu il loro
terrore, dacchè, entrato l'imperadore nel territorio loro, prese
Monte Varchi, San Giovanni, e Feghine, e fece fuggire dall'Ancisa
l'esercito di essi Fiorentini, con dar loro una spelazzata, e poi si
accampò intorno alla medesima città di Firenze nel dì 19 di settembre.
Mandarono le città collegate gagliardi soccorsi di gente armata ai
Fiorentini, i quali certo ne aveano almeno il doppio più che l'esercito
imperiale; pure non osarono mai di uscire a battaglia. A sacco e fuoco
era messo intanto il loro contado. Immenso fu il bottino che fecero
i Tedeschi e i fuorusciti di Toscana. Veggendo poscia l'imperadore
che perdeva il tempo intorno a Firenze, si ritirò a San Casciano, ed
ivi celebrò la festa del santo Natale. Ma se la Toscana si trovava in
gran moto, minor non era quello della Lombardia. I Padovani, siccome
quelli che non poteano digerire la perdita di Vicenza, loro tolta da
Cane dalla Scala, ribellatisi espressamente all'imperadore, diedero
principio alla guerra contra di quella città, che divenne, e per lungo
tempo fu, il teatro delle miserie. Saccheggiarono le ville del Veronese
sino a Legnago e Tiene, Marostica ed altri luoghi del Vicentino. Ma
non istette colle mani alla cintola lo Scaligero. Anch'egli entrò nel
Padovano, distrusse colle fiamme varie terre, e fra l'altre quella di
Montagnana, senza potere impadronirsi del castello. Avea l'imperadore
Arrigo, all'udire gli sconcerti della Lombardia, inviato per suo
vicario generale il _conte Guarnieri_ di Oemburg[855], da altri
appellato di Ottomburg, cavaliere tedesco. In una sua lettera al comune
di Monza è scritto _de Humbergh_. Questi fu chiamato in suo aiuto da
Cane dalla Scala; ma per poco tempo stette ai danni de' Padovani. Essi,
rinforzati da _Francesco marchese_ d'Este e dai Trivisani, fecero dipoi
nuove scorrerie sul Vicentino e Veronese. In quest'anno _Ricciardo
da Camino_, signore di Trivigi, Feltre e Belluno, fu ucciso con una
ronca da un contadino[856], il quale fu subito messo in pezzi dalle
guardie, senza sapersi chi fosse, nè da chi mandato. In quella signoria
succedette _Guecelo_ suo fratello. Anche il suddetto _Francesco
marchese_ d'Este[857] venuto a Ferrara, mentre tornava dalla caccia
del falcone in città, alla porta del Lione fu assalito dai soldati
catalani, e per ordine di Dalmasio, governatore di quella città pel
re Roberto, fu barbaramente ucciso: cosa che fece orrore a tutta la
Lombardia. _Guglielmo Cavalcabò_, gran fazionario della parte guelfa
(e che avea poc'anzi nel mese di marzo fatto ribellare Cremona[858],
con farne fuggire Galeazzo Visconte, che era ivi vicario imperiale),
mentre, unito con Passerino dalla Torre, dopo essersi impadronito
della ricca terra di Soncino, era intento ad espugnar quel castello,
trovò anch'egli ciò che non s'aspettava. Veniva il _conte Guarnieri_
vicario generale da Brescia per dar soccorso al castello suddetto; ed
accoppiatesi con lui le soldatesche milanesi, inviategli da _Matteo
Visconte_, prima sconfisse lo sforzo de' Cremonesi che andava in
aiuto del Cavalcabò, poscia, entrato in Soncino, mise in fuga quegli
assedianti. Condotto a lui preso Guglielmo Cavalcabò, gli disse: _Io
non vo' che da qui innanzi tu abbi a cavalcare nè bue nè cavallo_; e
con un colpo di mazza lo stese morto a terra. Per questa perdita saltò
un gran terrore addosso ai Cremonesi, presso i quali in questi giorni
diede fine alla sua vita _Guido dalla Torre_, già signor di Milano.

In Lodi la fazion guelfa de' Vistarini, coll'aiuto di _Giberto da
Correggio_ e degli altri Guelfi, cacciò fuori della città il vicario
imperiale; ed, oppressa e dispersa la fazione de' Sommariva, si fece
padrona di quella città. In Pavia _Filippone conte_ di Langusco, e
gran caporale de' Guelfi, pose in prigione Manfredi da Beccaria, e
cacciò dalla città i grandi della fazion ghibellina: al che parve
che consentisse _Filippo di Savoia_ principe della Morea, vicario
allora di quella città, e di Vercelli e Novara. La pendenza di questo
principe verso i Guelfi rendè dubbiosa la sua fede all'imperadore. Ma
l'astuto Matteo Visconte seppe indurlo ad inimicarsi con esso Filippone
e con Simone da Colobiano, capo de' Guelfi in Vercelli. E in effetto
quel principe con frode ritenne prigioniere Ricciardino primogenito
di Filippone e il suddetto Simone con molti altri de' maggiori di
Pavia: per la quale azione si screditò non poco in Lombardia. Allora
il Visconte, chiamati a sè i marchesi di Monferrato e di Saluzzo,
spinse Galeazzo suo figliuolo nella Lomellina a' danni de' Pavesi,
con rovinare i raccolti, saccheggiar le castella, e prendere Mortara e
Garlasco. Prima di questo fatto si suscitò anche in Vercelli una fiera
ed impetuosa guerra tra le fazioni degli Avvocati e de' Tizzoni[859]:
guerra che dicono durata entro quella città circa quarantanove giorni.
Fu essa cagione di aperta rottura fra il suddetto Filippo di Savoia e
il conte Guarnieri vicario generale dell'imperadore. Accorsero amendue
a Vercelli colle lor milizie, e si venne ad una zuffa fra loro, in cui
restarono tutti e due feriti. Il principe dipoi, sentendo che veniva
lo sforzo de' Milanesi, se ne tornò a Torino. Abbiamo da Giovanni da
Cermenate[860], che essendo restato questo Filippo, appellato principe
della Morea, in età pupillare sotto la tutela di _Amedeo di Savoia_ suo
zio, gli fu da lui usurpata la contea di Savoia, e che il conte Amedeo,
per compensazione, gli cedette infine, oltre ad alcune castella del
Piemonte, la città di Torino, ch'egli probabilmente avea conseguito
dall'Augusto Arrigo in ricompensa del suo fedele attaccamento. Il
bello fu che, essendo restata indecisa la question di Vercelli,
perchè n'era stato fatto compromesso nella contessa di Savoia e nel
marchese di Monferrato: Filippone da Langusco coi Pavesi ed altri amici
guelfi corse colà nel mese di luglio[861], ben ricevuto da _Oberto
da Colobiano_ vescovo della città, chiamato con errore Simone dal
Mussato; ed abbattuta affatto la parte dei Tizzoni ghibellini, ridusse
in poter suo e degli Avvocati guelfi quella città. Nella Cronica di
Piacenza[862] è distintamente narrato questo fatto; e come Filippone,
dopo avere sconfitto un corpo di Milanesi inviato da Matteo Visconte
a Vercelli, si portò colà col pennone d'esso Matteo, fingendosi Marco
di lui figliuolo; e con questo avendo ingannato _Teodoro marchese_
di Monferrato, ch'era rimasto alla guardia della città, con facilità
se ne impadronì. Di molte novità furono ancora in Piacenza. Nel dì
18 di febbraio fu in armi quel popolo, e i Guelfi ne scacciarono
il vicario imperiale e i Ghibellini. Unitisi questi fuorusciti con
_Alberto Scotto_, ebbero maniera nel dì 18 di marzo di rientrare in
Piacenza, e di dar la fuga ai Guelfi: con che tornò ivi a signoreggiar
l'imperadore, che vi pose per vicario Lodrisio Visconte. Poscia nel dì
20 di settembre lo stesso Alberto Scotto, levato rumore, spinse fuori
della città Ubertino Lando co' suoi seguaci ghibellini, e per la terza
volta si fece proclamar signor di Piacenza.

Peggiori e più strepitosi furono in quest'anno gli avvenimenti di
Modena[863]. Qui era per vicario dell'imperadore _Francesco Pico_ della
Mirandola. I Rangoni, Boschetti, Guidoni e da Rodeglia, cogli altri
di fazione guelfa, segretamente tessevano un trattato coi Bolognesi.
Non fu esso sì occulto che non traspirasse; e però queste famiglie,
conosciuto il periglio, fuggendo dalla città, e ridottesi alle loro
castella, cominciarono la guerra contro la patria, assistite da un
buon nerbo di cavalleria e fanteria bolognese, e da quei di Sassuolo.
Essendo essi Guelfi venuti a dare il sacco e il fuoco alla villa di
Bazovara, Francesco dalla Mirandola coi Modenesi arditamente diede loro
battaglia nel dì 9 di luglio, ma ne andò sconfitto. Restarono sul campo
uccisi de' principali Prendiparte suo figliuolo, Tommasino da Gorzano,
Uberto da Fredo, Niccolò degli Adelardi, con circa cento cinquanta
altri de' migliori cittadini, e presi circa cento. Per questa rotta
fu in somma costernazione Modena, e il popolo ricorse tosto per aiuto
a _Can Grande_ dalla Scala signor di Verona, a _Rinaldo_, appellato
_Passerino_ de' Bonacossi, signor di Mantova, e a _Matteo Visconte_
signor di Milano; ben prevedendo che i Bolognesi nel caldo di questa
vittoria sarebbono corsi con grande sforzo per impossessarsi della loro
città, siccome infatti fu da essi tentato. Ma accorsi in persona Cane
e Passerino con gente assai, frastornarono tutti i disegni dell'armata
di Bologna, la quale, frettolosamente venuta, era fin giunta alle fosse
della città, ed avea già dato principio all'assedio e agli assalti.
Allora fu che Passerino seppe profittare del tempo propizio; perchè,
trovandosi i Modenesi in tanto bisogno, si fece nel quarto, oppur
quinto giorno d'ottobre, eleggere signor di Mantova, e governolla
dipoi per anni parecchi da tiranno. Fiera eziandio continuò in questo
anno la guerra fra i Padovani e Can Grande dalla Scala. Distrussero
i primi una gran quantità di ville del Vicentino ne' mesi d'agosto
e di settembre, e pervennero saccheggiando fin quasi alle porte di
Vicenza, mancando allo Scaligero forze da poter loro resistere. Non
finì quest'anno, che Guecelo da Camino, partendosi dalla lega de'
Padovani, trattò di unirsi con Cane dalla Scala, col conte di Gorizia
e coi Ghibellini. Essendosi ciò scoperto, e venendo riprovato dal
popolo di Trivigi[864], congiurarono contra di lui _Castellano vescovo_
della città, Rambaldo conte di Collalto, Biachino da Camino ed altri
Guelfi; e poscia nel dì 15 di dicembre, gridato all'armi, per forza
il privarono del dominio. Cacciato egli dalla città, si ritirò al
suo castello di Serravalle; e Trivigi tornò all'essere di repubblica.
Nella città d'Asti[865] regnava il partito de' Gottuari, ossia di quei
da Castello ghibellini, e v'era per vicario dell'imperadore Tommasino
da Enzola. I Solari cogli altri Guelfi fuorusciti si raccomandarono
ad _Ugo del Balzo_ Provenzale siniscalco del _re Roberto_, che diede
loro assistenza colle sue genti. Nel dì 4 di aprile fu aspra battaglia
fra loro e gli Astigiani, ed, essendo rimasti perditori gli ultimi,
e fatti ben mille prigioni d'essi, i fuorusciti entrarono in Asti, e
giurarono poi fedeltà al re Roberto nella maniera che aveano praticato
gli Alessandrini. Il medesimo Ugo del Balzo, nel mentre che _Teodoro
marchese_ di Monferrato era nel mese di giugno al guasto delle ville
del Pavese, entrò per forza in Casale di Monferrato, bandì molti di
quei cittadini, ed obbligò gli altri a riconoscere per lor signore il
suddetto re Roberto. Aggiugne il Ventura, da cui abbiam tali notizie,
autore contemporaneo, che anche la città di Pavia prestò al medesimo
re un simile giuramento, con iscusarsi _Filippone conte_ di Langusco
di essere stato tradito da _Filippo di Savoia_, principe della Morea,
che avea sotto la buona fede fatto prigione, e tuttavia ritenea nelle
carceri, Riccardino, ossia Ricciardino suo figliuolo, e dieci de'
primarii cittadini di Pavia; con allegar eziandio d'essere stato troppo
maltrattato dal _conte Guarnieri_, da _Matteo Visconte_ e dai Milanesi,
che aveano distrutte e prese tante ville e castella del Pavese. Dopo
aver _Marino Giorgi_ per poco più di dieci mesi tenuto il governo di
Venezia, sbrigossi da questa vita, e in suo luogo fu eletto doge di
quella repubblica _Giovanni Soranzo_ nel dì 13 di giugno, secondo il
Continuator del Dandolo[866]; ma, secondo il Sanuto[867] (e forse più
fondatamente), nel dì 15 di luglio. Diede fine in quest'anno _papa
Clemente V_ al concilio generale di Vienna, in cui fu abolito l'ordine
de' Templari, e posto fine alle ingiuriose procedure contro la memoria
di _papa Bonifazio VIII_, la cui credenza fu dichiarata cattolica ed
incorrotta[868]. Due cavalieri catalani si esibirono pronti a provarla
in duello: il che confuse chiunque gli volea male. Fece anche il papa
una promozione di nove cardinali tutti franzesi in grave danno della
Sedia di san Pietro, che sempre più veniva a restare in mano degli
oltramontani[869]. Allorchè l'Augusto _Arrigo_ si partì dalla vinta
città di Brescia, seco menò per ostaggi settanta de' migliori cittadini
d'essa città sino a Genova[870]. Siccome erano tenuti senza guardia, di
là se ne fuggirono tutti, e, tornati alla patria, fecero commozione nel
popolo, e fu battaglia civile fra i Guelfi e Ghibellini. Gli ultimi ne
furono cacciati, e contra l'imperadore si ribellò la città. Aiutarono
parimente essi Bresciani guelfi i Guelfi di Cremona a rientrar nella
loro città. Ma perciocchè i fuorusciti ghibellini bresciani occupavano
di molte castella, e faceano gran guerra alla patria, fu mossa
parola di concordia fra loro; e andò sì innanzi il trattato, che, per
mezzo di _Federigo vescovo_ di quella città, nel dì 13 di ottobre si
conchiuse pace fra loro, ed ognuno potè ritornare alle proprie case:
pace maggiormente poi fortificata da molti maritaggi che seguirono
fra quelle fazioni. E tale fu l'anno presente, fecondo di tanti
avvenimenti, funesto per tante rivoluzioni, e per uno quasi universale
sconcerto di tutta quanta l'Italia, di modo che a voler minutamente
riferire i fatti d'allora, moltissimi fogli non basterebbono. L'assunto
mio, inclinato alla brevità, non mi permette di più. Il che dico
ancora per quello che resta della presente storia, in cui piuttosto
accennerò le avventure dell'Italia, lasciando, a chi più ne desidera,
il ricorrere ai fonti, cioè agli scrittori che cominciano ad abbondare
in questo secolo, e diffusamente trattano di questi affari.

NOTE:

[849] Giovanni Villani, lib. 9, cap. 36.

[850] Ferretus Vicentinus, lib. 5, tom. 9 Rer. Ital.

[851] Albertus Mussatus. Ptolom. Lucens., in Vita Clementis V.

[852] Giovanni Villani, lib. 9, cap. 42.

[853] Albertinus Mussatus, lib. 8, cap. 8.

[854] Giovanni Villani, lib. 9, cap. 44.

[855] Bonincontrus Morigia, Chronic., tom. 12 Rer. Ital.

[856] Cortus, Hist., lib. 1, tom. 12 Rer. Ital.

[857] Chron. Estense, tom. 15 Rer. Ital.

[858] Albertinus Mussatus, lib. 6, rubr. 2. Johannes de Cermenat., cap.
46, tom. 9 Rer. Ital.

[859] Chron. Placentin., tom. 16 Rer. Ital.

[860] Johannes de Cermenat., cap. 50, tom. 9 Rer. Italic.

[861] Albertinus Mussatus, lib. 7, rubr. 9, tom. 8 Rer. Ital.

[862] Chron. Placentin., tom. 16 Rer. Ital.

[863] Chron. Mutinens., tom. 11 Rer. Ital. Mussatus, lib. 7, rubr. 7.

[864] Cortus, Hist., lib. 1, tom. 12 Rer. Ital.

[865] Chron. Astense, cap. 69, tom. 11 Rer. Ital.

[866] Contin. Danduli, tom. 12 Rer. Ital.

[867] Marino Sanuto, Istor. Venet., tom. 22 Rer. Ital.

[868] Giovanni Villani, lib. 9, cap. 22.

[869] Raynald., in Annal. Ecclesiast.

[870] Malvec., Chron. Brix., tom. 14 Rer. Ital.




    Anno di CRISTO MCCCXIII. Indizione XI.

    CLEMENTE V papa 9.
    ARRIGO VII re 6, imperad. 2.


Da San Casciano nel dì 6 di gennaio si ritirò l'_Augusto Arrigo_ a
Poggibonzi, dove fece fare un castello sul Poggio, dandogli il nome
di castello imperiale[871]. Stette ivi sino al dì 6 di marzo; e
perciocchè cominciò a patir difetto di vettovaglia, e per le infermità
si assottigliò forte la sua armata, se ne tornò a Pisa. A Poggibonzi
furono a trovarlo gli ambasciatori di _Federigo re_ di Sicilia,
che, oltre all'avergli portato un sussidio di venti mila doble d'oro
(regalo opportuno al suo estremo bisogno), concertarono seco di portar
la guerra contra del _re Roberto_ nel regno di Napoli. Quantunque
l'imperadore si vedesse in mal arnese per l'esercito tanto sminuito,
e che maggiormente calò per la partenza di _Roberto conte_ di Fiandra
colle sue genti; pure, siccome principe di rara virtù, che per niuna
avversità si turbava, per niuna prosperità si gonfiava, attese a
rimettersi in buono stato, già risoluto di far pentire Roberto re di
Napoli delle offese indebitamente a lui fatte finora. E, dimorando
egli in Pisa, _Arrigo di Fiandra_ suo maliscalco, ossia maresciallo,
con ottocento cavalieri ed otto mila pedoni passò in Versiglia e
Lunigiana a' danni de' Lucchesi. Fra le altre terre, prese per forza
la ricca di Pietrasanta. Degna è di memoria la fondazione d'essa,
fatta dopo la metà del secolo precedente da Guiscardo nobile milanese
della famiglia Pietrasanta, allora podestà di Lucca, il quale dal suo
cognome la nominò. Odasi Giovanni da Cermenate, autore di questi tempi,
che così ne parla[872]: _Henricum de Flandria expugnare Petram-Sanctam
mittit oppidum, licet dives, novum. Ipsum namque construxerat quondam.
Guiscardus de Petra-Sancta, nobilis civis Mediolani, urbe sua exulans,
prima Turrianorum regnante tyrannide, in districtu aut prope confinia
lucanae urbis, cujus rector erat, oppido sui cognominis imponens
nomen_. Aggiungasi Tolomeo da Lucca, istorico anche esso di questi
tempi, che mette all'anno 1255[873] _Guiscardo da Pietra Santa_ per
podestà di Lucca, _qui de Versilia duos burgos, unum ex suo nomine
nominavit, alterum vero Campum majorem_. Non ho voluto tacer questa
notizia, affinchè si tocchi con mano la falsità del decantato editto
di Desiderio re de' Longobardi, inciso in marmo in Viterbo, creduto
vero dal Sigonio e da tanti eruditi, anche ultimamente spacciato per
tale da un avvocato de' Viterbiesi. Quivi il re Desiderio dice d'aver
fabbricato la terra di _Pietra-santa_. Ci vuol egli di più a conoscere
l'impostura? Anche i marchesi Malaspina tolsero in tal occasione
Sarzana, ch'era allora de' Lucchesi. In Pisa Arrigo Augusto, valendosi
de' consigli e della penna de' suoi legati, fece i più strani ed
orridi processi contra del re Roberto, dichiarandolo nemico pubblico,
traditore ed usurpator delle terre del romano imperio, privandolo di
tutti gli Stati, e d'ogni onore e privilegio, e proferendo la sentenza
di morte contra di lui[874]. Altri processi e terribili condanne fece
contra di _Giberto da Correggio_ signor di Parma, e di _Filippone
da Langusco_ signor di Pavia, e contro le città di Firenze, Brescia,
Cremona, Padova ed altre, che s'erano ribellate all'imperio[875]. Ma,
siccome osserva il Cermenate, questi fulmini, benchè solo di carte,
produssero piuttosto contrario effetto, perchè più s'indurò nella
nemicizia chi già era nemico.

Fece inoltre delle vive istanze _a papa Clemente_, acciocchè,
secondo l'uso d'altri suoi predecessori, scomunicasse i ribelli
dell'imperio in Italia, e procedesse ancora contra del re Roberto per
gli attentati da lui fatti in Roma in disprezzo della giurisdizione
e degli ordini del papa, e insieme dell'imperador de' Romani. E il
pontefice dovea aver preparato delle bolle in favor d'Arrigo, quando
avvenne un fatto, la cui memoria ci è stata conservata dal suddetto
Giovanni da Cermenate[876], ed è importante per la storia. Albertino
Mussato differentemente ne parla. _Filippo il Bello re_ di Francia,
informato di questi affari dal re Roberto suo parente, e pregato
d'aiuto, mandò alla corte pontificia que' medesimi sgherri che aveano
fatta in Anagni la detestabile insolenza a papa _Bonifazio VIII_.
Al vederseli comparire davanti con volto burbero, Clemente si tenne
perduto. Interrogati che cercassero, risposero di voler vedere la
cancelleria; e, senz'altre cerimonie andati colà, vi trovarono un
converso dell'ordine cisterciense, che non sapea leggere, tenuto
apposta per mettere il sigillo di piombo alle bolle papali, ed incapace
per la sua ignoranza di lasciarsi corrompere coll'anteporre l'ultime
alle prime. Presero costoro tutti que' brevi e bolle, e le portarono
sotto gli occhi del papa, e senza rispetto alcuno il capo loro gli
disse con orrida voce: Se conveniva ad un papa il provveder d'armi i
nemici della casa di Francia, che tanto avea fatto e speso in servigio
della Chiesa romana; e perchè non avesse egli per anche profittato
di ciò che era accaduto a papa Bonifazio VIII. Che se egli non avea
imparato dall'esempio altrui, insegnerebbe agli altri col propio. Poi
se ne andarono. Oh da lì innanzi non si parlò più di prestar favore
all'Augusto Arrigo; anzi contra di lui si fece quanto volle dipoi la
corte di Francia. Ed ecco i deplorabili effetti della schiavitù, in cui
si era messo il pontefice, col preferire il soggiorno della Provenza
a quello d'Italia. Intanto i Fiorentini[877], parendo loro d'essere
in cattivo stano, diedero la signoria della lor città al _re Roberto_
per cinque anni. Ma l'imperadore Arrigo non la voleva più contra di
loro. Tutti i suoi pensieri erano volti contra d'esso re Roberto per
iscacciarlo, se gli veniva fatto, dal regno di Napoli. A questo fine
chiamò dalla Germania quanta gente potè; molta ne raccolse dall'Italia;
e collegatosi con Federigo re di Sicilia, ed assistito dai Genovesi,
preparò anche una possente armata marittima per passare colà. Settanta
galee si armarono in Genova e Pisa; il Mussato dice molto meno. Il re
di Sicilia ne mise cinquanta in mare, e, trasportata in Calabria la sua
cavalleria, diede principio alla guerra colla presa di Reggio. Comune
credenza fu, che se andava innanzi questa impresa, era spedito il re
Roberto; anzi fu detto ch'egli avea preparato delle navi per fuggirsene
in Provenza. Ma l'uomo propone, e Dio dispone. Tutto in un momento andò
per terra questo sì strepitoso apparato di guerra.

Nel dì quinto d'agosto si mosse l'imperadore da Pisa con più di quattro
mila cavalieri, i più tedeschi, e con un fiorito esercito di fanteria;
il concorso era stato grande, perchè grande era la speranza di far buon
bottino. Passò nel territorio di Siena fino alle porte di quella città,
la quale ben fornita dagli aiuti della lega, non tremò punto alla di
lui comparsa. Vi era nondimeno trattato con alcuni di que' cittadini
di rendersi; ma questo, per l'avvedutezza di quel governo, andò in
fumo. Accampatosi a Monte Aperto, quivi fu sorpreso da alcune terzane,
delle quali non fece conto sulle prime. S'inoltrò dodici miglia di
là da Siena, ed, aggravatosi il male, si fece portare a Buonconvento,
dove nel dì festivo di san Bartolommeo 24 d'agosto[878] con esemplare
rassegnazione ai voleri di Dio spirò l'anima sua: principe, in cui
anche i nemici guelfi riconobbero un complesso di tante virtù e di sì
belle doti, che potè paragonarsi ai più gloriosi che abbiano retto il
romano imperio. Io non mi fermerò punto ne' suoi elogi, e solamente
dirò, che se i mali straordinarii dell'Italia erano allora capaci
di rimedio, non si potea scegliere medico più a proposito di questo.
Ma l'improvvisa sua morte guastò tutte le misure, e peggiorò sempre
più da lì innanzi la malattia degl'Italiani. Sparsesi voce ch'egli
fosse morto di veleno, e che un frate dell'ordine dei Predicatori,
suo confessore, l'avesse attossicato nel dargli alcuni dì prima la
sacra comunione; e tal voce, secondo il solito, si dilatò per tutta
Europa, credendola chiunque è più disposto a persuadersi del male che
del bene. Molti sono gli autori che ne parlano. Ma non ha essa punto
del verisimile. Albertino Mussato, Guglielmo Ventura[879], Ferreto
Vicentino[880], Giovanni da Cermenate e Tolomeo da Lucca, autori tutti
contemporanei, scrissero che egli era mancato di morte naturale e di
febbre, oppure di peste: segno che non si trovò allora vestigio alcuno
di veleno, e che tal ciarla non avea fondamento, oltre all'essere
narrata con gran diversità ancora nelle circostanze. Ferreto scrive,
essere stato un Tedesco che la disseminò; e che infuriati molti suoi
nazionali corsero al convento de' Predicatori di Pisa, ed alcuni ne
uccisero. Nulladimeno perchè questa calunniosa accusa tornava in grave
pregiudizio dell'ordine de' Predicatori, la fecero essi dopo alcuni
anni, per quanto poterono, distruggere con una bolla del successore
di papa Clemente[881], e con un autentico attestato di _Giovanni re_
di Boemia, figliuolo del medesimo imperadore Arrigo. Alcuni scrittori
protestanti, che di questo han parlato, danno bensì a conoscere il
loro livore, ma non recano già buone pruove del preteso veleno. Ora
è incomprensibile lo stordimento, la confusione, il dolore che così
inaspettato funestissimo caso recò all'armata cesarea e a tutto il
partito dei Ghibellini in Italia. In Pisa specialmente, città che avea
speso immensi tesori per sostener gl'impegni di questo imperadore, e si
figurava col braccio di lui di alzare in breve la testa sopra le altre
città della Toscana, all'avviso di sua morte, più e allorchè fu portato
colà il suo corpo per dargli sepoltura, i gemiti, gli urli, le lagrime
furono un compassionevole spettacolo della miseria umana. Federigo re
di Sicilia, che s'era già unito colla sua flotta ai Genovesi, udita nel
viaggio la morte d'Arrigo, veleggiò fino a Pisa per intendere meglio
in che stato rimanevano le cose. Trovò disperati i Pisani, e tutta
sbandata l'armata cesarea. Dicono[882] che il popolo di Pisa esibisse
a lui, e poscia ad _Amedeo conte di Savoia_ e ad _Arrigo di Fiandra_,
la signoria della città; ma niun d'essi si sentì voglia di entrare in
una sì sdruscita nave. Tornossene perciò Federigo[883], dopo avere
sofferta una lunga tempesta di mare, in Sicilia, per accudire alla
propria difesa, ben prevedendo che non avrebbe mancato il re Roberto
di cercar vendetta di quanto esso Federigo avea tramato alla rovina di
lui. Nè trovando i Pisani altro compenso alla lor vacillante fortuna,
elessero per loro signore _Uguccion dalla Faggiuola_, allora podestà di
Genova, uomo di credito negli affari della guerra, e di rara attività
ed accortezza. Assoldarono ancora da mille cavalieri tra tedeschi,
brabanzoni e fiamminghi, ed altra gente per mettersi alla difesa.

Vegniamo ora ai fatti della Lombardia. Nel dì 18 di maggio, _Galeazzo_,
figliuolo di _Matteo Visconte_ vicario imperiale di Milano, fu dal
vivente allora Arrigo creato vicario di Piacenza[884]. Questi nel dì
29 di luglio, per consiglio del padre, mostrando di farlo ad oggetto
della pubblica quiete, fece prendere sette de' principali Guelfi, ed
altrettanti de' Ghibellini, e li mandò a Milano. Matteo rilasciò i
Ghibellini, e ritenne i Guelfi, uno de' quali era _Alberto Scotto_
già signor di Piacenza. Narra Ferreto Vicentino[885] che Galeazzo
fece guerra ad Arquato, castello ricco e fiorente d'esso Alberto.
Ne scrisse questi a Matteo, il quale con sue lettere mandò ordine al
figliuolo di non molestarlo, e segretamente con altre gli ordinò di
seguitare innanzi. Mostrò Galeazzo d'essere in collera col padre, ed,
abboccatosi con Alberto, gli fece le maggiori esibizioni del mondo,
se gli rendeva la terra. Gliela rendè, e poi si portò a Milano, dove
Matteo gli fece quante carezze desiderò, nutrendolo sempre di speranze
di ristabilirlo in Piacenza nel possesso de' suoi beni. Ma non venne
mai quel dì. Accortosi finalmente Alberto che non era uscita di mente
a Matteo la frode fattagli allorchè gli fu levata la signoria di
Milano, se ne fuggì a Cremona, dove, mal veduto da que' cittadini,
poco si fermò. Albertino Mussato[886] scrive che Fiorenzuola e
Castello Arquato si diedero ai Cremonesi. Comunque sia, mentre Alberto
soggiornava in Milano, commosse i vecchi suoi amici, cioè _Filippone
conte_ di Langusco signor di Pavia, e _Giberto da Correggio_, contra
di Piacenza. Vennero questi una notte con tutte le loro forze, e coi
Torriani e coi banditi piacentini, l'uno dal ponente, e l'altro dal
levante verso quella città, dove con intelligenza d'alcuni di que'
cittadini speravano di furtivamente entrare[887]. Uscì valorosamente
di Piacenza Galeazzo Visconte, e diede all'improvviso addosso alle
milizie di Filippone, le sconfisse colla morte e prigionia di molti.
Lo stesso Filippone, in fuggendo, fu preso e mandato a Milano. Quivi,
serrato nelle carceri, trovò compagno delle sue sciagure _Antonio da
Fissiraga_, già signor di Lodi, e durò la sua vita, finchè, giuntogli
l'avviso che Ricciardino suo figliuolo era stato ucciso, per la
doglia si accorò, e finì infelicemente i suoi giorni. Questo colpo
sconcertò non poco i disegni de' Guelfi, e liberò Matteo Visconte da'
gravi insulti che gli minacciavano le nemiche circonvicine città.
Dopo la prigionia di Filippone, i Pavesi diedero la signoria al
suddetto _Ricciardino_ suo figliuolo, che scorrettamente nel testo
di Albertino Mussato vien chiamato Gherardino. Non si sottrassero per
questo i Pavesi dalla sovranità del _re Roberto. Galeazzo Visconte_,
dappoichè si divulgò la morte dell'imperadore, nel dì 10 di settembre
fu eletto signore perpetuo di Piacenza dalla fazion ghibellina quivi
dominante[888].

Fecero in quest'anno nel dì quinto di novembre i Torriani e fuorusciti
guelfi di Milano un accordo col re Roberto, dandogli, per quanto
poterono, il dominio di Milano. Prima di ciò _Tommaso Marzano_ conte
di Squillaci, e marescalco d'esso re, coi suddetti e co' Pavesi ed
altre amistà formato un potente esercito nel contado di Milano, diedero
una rotta alle genti di Matteo Visconte, e giunsero sino ai borghi
di Milano, credendosi di sentir quivi una sollevazione promessa[889].
Ma andò fallita la loro speranza, e confusi e pelati se ne tornarono
a Pavia con gran perdita di gente, dove il popolo insorse contra il
suddetto marescalco, e vergognosamente il discacciò, con voce sparsa
nel volgo che l'oro del Visconte l'avesse accecato e corrotto. Corse
certamente un gran pericolo Matteo; ma la sua industria, oppur la
buona fortuna il salvò. Fu nel mese di marzo nella villa di Quatorda
dell'Astigiano[890] un incontro e conflitto fra il _conte Guarnieri_
vicario generale dell'imperio e _Teodoro marchese_ di Monferrato
dall'un canto, ed _Ugo dal Balzo_ marescalco del re Roberto, assistito
dagli Astigiani ed Alessandrini, dall'altro. Restò superiore il regio
comandante. In quest'anno ancora continuò la guerra fra i Padovani e
Cane dalla Scala[891]. Andarono i primi sul fine di giugno con tutte
le lor forze saccheggiando e bruciando sino alle porte di Verona, e
diedero anche un assalto, ma inutile, al borgo San Michele. Indicibile
fu il danno che patì, in tal congiuntura, il territorio di Verona.
I Cremonesi s'impadronirono di Soncino, e _Galeazzo Visconte_ colle
sue genti venne fino alle porte di Parma, facendo gran guasto, e
diede da temere a _Giberto da Correggio_, signore di quella città.
Più e più volte aveano i Veneziani spediti ambasciatori o preghiere a
_papa Clemente V_, per ottener l'assoluzione dalle terribili censure
fulminate contra di loro per l'occupazion di Ferrara[892]. L'ottennero
solamente nel dì 14 di gennaio dell'anno presente[893], ma a caro
prezzo, perchè dovettero pagare al papa cento mila fiorini d'oro.
Nel medesimo mese il re Roberto, che era dietro ad assorbir tutta
l'Italia, se non era impedito, ottenne da esso pontefice il dominio
di Ferrara coll'annuo pagamento di un censo. Leggesi presso Albertino
Mussato[894] la lettera con cui egli diede avviso di questo suo
acquisto al comune di Padova. Inoltre operò egli tanto, coll'assistenza
ancora degli uffizii del re di Francia _Filippo_, che esso Clemente
procedesse contro la memoria del defunto _Arrigo imperadore_: del
che favelleremo all'anno seguente. Succedette nel presente a' dì 12,
oppure 13 di febbraio, un fatto empio e scandaloso nel territorio
di Modena[895], _Raimondo d'Aspello_, marchese della marca d'Ancona,
guascone di patria, e nipote del pontefice, venne con Francesco dalla
Torre a Bologna, per condurre dall'Italia in Provenza il tesoro del
papa, con grandi fatiche raunato da lui. Gran gola fece ai nobili
malviventi di allora la vista di sì ricca salmeria. Paganino conte da
Panico Bolognese se l'intese con alcuni Modenesi ghibellini, cioè con
Guidinello da Montecuccolo e con Arriverio da Magreta, nobili amendue;
e contuttochè il marchese suddetto avesse ottenuto un passaporto,
allorchè egli giunse a Sant'Eusebio sul Modenese, l'assalirono costoro
con una forte mano di sgherri. Nel conflitto restò ucciso esso marchese
con quaranta dei cavalieri di sua scorta, e fu rubato l'intero tesoro,
presi i cavalli, e tutti i ricchi arnesi di lui e de' suoi. Matteo
Griffone[896] fa ascendere il valore di quel tesoro a più di settanta
mila fiorini d'oro; Albertino Mussato a novanta mila[897]. Ma Bonifazio
Morano, storico modenese di questi tempi, parla fino di dugento mila
ducati, cioè fiorini d'oro. Per questo sacrilego eccesso, benchè
commesso da' particolari, il papa sottomise Modena all'interdetto[898],
con altre gravi pene e censure contro gli autori del misfatto, ed anche
contra chi non vi avea avuta parte alcuna.

NOTE:

[871] Giovanni Villani, lib. 9, cap. 47.

[872] Johann. de Cermenate, cap. 62, tom. 6 Rer. Ital.

[873] Ptolom. Lucens., Annal. brev., tom. 11 Rer. Ital.

[874] Albertinus Mussatus, lib. 13. rubr. 5, tom. 8 Rer. Ital.

[875] Giovanni Villani, lib. 9, cap. 48.

[876] Johann. de Cermen., cap. 62, tom. 9 Rer. Ital.

[877] Giovanni Villani, lib. 9, cap. 35.

[878] Albertinus Mussat. Johannes de Cermenat. Giovanni Villani.
Ptolom. Lucens. et alii.

[879] Ventur., Chron. Astense, cap. 64, tom. 11 Rer. Ital.

[880] Ferretus Vicentinus, lib. 5, tom. 9 Rer. Italic.

[881] Raynaldus, Annal. Eccl. Baluzius, Miscellan., tom. 1. Leibnitius,
Cod. Jur. Gent., tom. 1, num. 87.

[882] Giovanni Villani, lib. 9, cap. 53.

[883] Nicolaus Specialis, lib. 7, cap. 2, tom. 10 Rer. Ital.

[884] Chron. Placentin., tom. 16 Rer. Ital.

[885] Ferretus Vicentinus, lib. 4, tom. 9 Rer. Ital.

[886] Albertinus Mussatus., lib. 15, tom. 6 Rer. Ital.

[887] Johann. de Cermen., cap. 64, tom. 9 Rer. Ital.

[888] Corio, Istor. di Milano. Albertinus Mussatus. Ferretus Vicentinus.

[889] Bonincontrus Morigia, Chron., cap. 17.

[890] Chron. Astense, tom. 11 Rer. Ital.

[891] Albertinus Mussat., lib. 14, rubr. 9, tom. 8 Rer. Ital.

[892] Ptolomaeus Lucensis, in Vita Clementis V.

[893] Raynald,, in Annal. Eccles.

[894] Albertinus Mussatus, lib. 11, rubr. 6.

[895] Bonif. Moranus, Chron. Mutinens., tom. 11 Rer. Ital.

[896] Matthaeus de Griffonibus, Memor. Bonon., tom. 18 Rer. Ital.

[897] Albertinus Mussat., lib. 11, rub. 6, tom. 8 Rer Ital.

[898] Ptolom. Lucens., in Vita Clementis V.




    Anno di CRISTO MCCCXIV. Indizione XII.

    CLEMENTE V papa 10.
    Imperio vacante.


_Filippo il Bello re_ di Francia e _Roberto re_ di Napoli e signor
di Provenza, che in questi tempi raggiravano a lor piacere la corte
pontificia, fecero pubblicar due costituzioni a papa _Clemente V_[899],
colle quali annullò, ossia dichiarò nulla la sentenza dell'imperadore
_Arrigo VII_ contra del re Roberto. Nè veramente sussisteva essa
in quella parte, dove il dichiarava decaduto e privato di tutte le
Provincie e città da lui possedute, con assolvere tutti i suoi sudditi
dal giuramento di fedeltà: perciocchè tali parole generali sembravano
ferire anche il regno di Napoli, del quale da sì lungo tempo la
sola Chiesa romana concedeva l'investitura, senza che gl'imperadori
vi ritenessero o usassero sovranità alcuna. Ma qui non finì la
faccenda[900]. Era stata nel 1512 in Roma qualche controversia fra i
ministri pontificii e l'imperadore Arrigo, intorno ai giuramenti che
fanno gl'imperadori ai papi nella coronazione, e all'autorità pretesa
dal pontefice di comandare all'imperadore anche nel temporale. Ora
Clemente dichiarò che tali giuramenti prestati dai papi sono giuramenti
di fedeltà, volendo insinuare che gl'imperadori son vassalli del papa.
E nella clementina _Pastoralem_, con cui abolisce la suddetta sentenza
d'Arrigo, aggiugne queste parole: _Nos tam ex superioritate, quam ad
imperium non est dubium nos habere, quam ex potestate, in qua vacante
imperio imperatori succedimus_, ec. Parvero dure ed insoffribili
novità queste espressioni, e cagionarono poi delle gravi discordie,
pretendendole i Tedeschi affatto ripugnanti alla sentenza e pratica
di tutti i secoli addietro; e che gl'imperadori, lungi dall'essere
vassalli de' papi, fossero stati in passato sovrani di Roma stessa; e
che sui regni d'Italia e di Germania niuna autorità temporale avessero
mai avuta i papi, nè potessero pretenderla per varie ragioni; e che
novità ancora fosse l'attribuirsi il governo d'esso regno d'Italia,
vacante l'imperio. Ma a buon conto papa Clemente, piantate queste
massime, delle quali per necessità convien qui fare menzione, ne
procedette all'esecuzione nel dì 14 di marzo del presente anno[901],
col sostituire vicario dell'imperio in tutte le parti dell'Italia
sottoposte al medesimo imperio il _re Roberto_, a cui nulla si negava
in questi tempi, e che inoltre fu creato senatore di Roma: tutti
gradini per alzarsi al dominio di tutta l'Italia, se i popoli avessero
facilmente ceduto ai di lui voleri e disegni. Ma si fermò il breve volo
della sua fortuna per la morte sopravvenuta al medesimo papa _Clemente
V_[902]. Trovavasi egli in Roccamora vicino al Rodano, malmesso di
sanità da qualche tempo. Quivi terminò sua vita nel dì 20 d'aprile
di quest'anno. Son brutti i colori lasciati alla memoria di questo
pontefice da Giovanni Villani, da Albertino Mussato, da fra Francesco
Pipino e da altri. Certo alcuni ne avrà inventati la malignità. Ma
indubitato è ancora che un gran processo dovette questo pontefice
trovar nel tribunale di Dio, per la maniera da lui tenuta in ottenere
il pontificato, e per aver privata della sua residenza quella città, di
cui Dio ha fatti pastori particolari i sommi pontefici, e con empiere
il sacro collegio di oltramontani, per eternare in tale forma la
permanenza della santa Sede di là dai monti. Fu anche accusato di non
aver conosciuta misura nell'arricchire ed ingrandire i suoi parenti,
nel ridur in commenda tanti monisteri, e nell'ammassar tesori anche
per illecite vie: tesori che dopo la sua morte andarono tutti a sacco,
colla giunta di quel deforme spettacolo che vien asserito dal suddetto
frate Francesco Pipino dell'ordine de' Predicatori[903] per relazione
di chi v'era presente: cioè, che di tante sue ricchezze appena potè
trovarsi uno straccio di veste da coprirlo; e morto, restò talmente
abbandonato da tutti i suoi, intenti allo spoglio, che il fuoco caduto
da un doppiere gli bruciò una parte del corpo. Raccontano ancora gli
storici[904] che uno de' Templarii condotto fin da Napoli alla corte
pontificia, e condannato al fuoco, benchè si protestasse innocente,
citò al tribunale di Dio il papa e Filippo re di Francia entro lo
spazio di un anno a rendere conto di quella ingiustizia: e che, finito
l'anno, amendue mancarono di vita. Quand'anche fosse vera una tal
citazione, noi non dobbiam per questo attribuire ad essa la morte del
papa, perchè troppo scuri sono al guardo nostro i giudizii di Dio. Ma
essendovi chi niega questo fatto, quasichè non si combinino i tempi,
si vuole osservare che nel precedente anno due Templarii, ed altri
nel presente, tutti costantissimi in asserir sè stessi innocenti di
quei misfatti, de' quali erano incolpati[905], furono bruciati vivi in
Parigi; e però poter forse sussistere un sì fatto racconto.

Non so io dire se a qualche troppo delicata persona potesse parere
non ben fatto il parlar dei difetti dei capi visibili della Chiesa di
Dio, senza por mente all'esempio delle divine Scritture e dei santi,
e dei migliori storici, che ugualmente per istruzione de' posteri
han lodato i buoni e biasimati i cattivi; e senza riflettere che i
difetti delle persone non son difetti della cattedra, la qual sempre fu
santa e sempre sarà finchè il mondo avrà vita. _L'adulare i principi,
non è scrivere istoria, ma un dar loro animo, che facciano ogni
male, confidati che di loro sarà scritto ogni bene: perciò l'istoria
non è da ingegno servile_. Così diceva Alessandro Tassoni, chiaro
scrittore fra i Modenesi. Ma sappiano i lettori, aver io detto nulla
di questo papa in paragon di quello che ne scrissero ai lor giorni
gli afflitti cardinali italiani, delusi troppo da questo volpino
pontefice. Abbiamo una lettera scritta dal _cardinal Napoleone_ degli
Orsini al re di Francia dopo la morte di Clemente V[906], in cui
accenna gl'immensi mali avvenuti a Roma e a tutta l'Italia per cagion
dell'inganno fatto ai cardinali dal papa, col mettere la Sedia in
Francia; e le simonie continue da lui fatte, e le rovine delle chiese
per colpa sua succedute affine di accumular danari. Peggiorarono
questi affari dipoi. Ventitrè erano i cardinali, fra' quali solamente
sei italiani, il resto franzesi, che nella città di Carpentrasso
entrarono nel conclave per eleggere il successore[907]. Nel dì 24 di
luglio Bertrando del Gotto e Raimondo Guglielmo, parenti del defunto
Clemente, con una gran frotta di armati entrati in Carpentrasso[908],
volendo un papa guascone, attaccarono il fuoco a più parti della città
e alle case de' cardinali italiani, giacchè contra di questi soli
era indirizzato il loro furore; uccisero e ferirono molti delle lor
famiglie, oppure italiani; e correndo anche al conclave, tentarono di
sforzarlo, gridando intanto: _Muoiano i cardinali italiani_. Sarebbe
forse avvenuto di peggio, se essi cardinali tutti spaventati, col far
rompere un muro di dietro d'esso conclave, non fossero chi qua chi là
segretamente scampati fuori di quella città. Questi scandali fecero
poi differire di molto l'elezion del nuovo pontefice. Intanto nel
dì 9 di novembre anche Filippo il Bello, principe pieno di peccati,
fu chiamato da Dio al rendimento dei conti. Si accordano Giovanni
Villani[909], Ferreto Vicentino[910] e Guglielmo Ventura[911] in dire,
essere succeduta la morte sua da un cignale, che nella caccia il fece
cader da cavallo con tal ferita, che incurabile il condusse infine
al sepolcro. Questa particolarità viene taciuta da alcuni storici
franzesi, e negata dal Mezeray e dal Sammartani. Ma noi l'abbiamo
da tre autori contemporanei, che ce ne assicurano con parole assai
chiare. L'essersi trovate in adulterio, mentre egli vivea, le tre sue
nuore, mogli de' tre suoi figliuoli; l'essere questi figliuoli re l'un
dietro all'altro, morti in meno di undici anni senza successione,
con passare la corona di Francia nella linea di _Carlo di Valois_
nell'anno 1328, diedero molto da parlare a coloro che vogliono entrare
nei gabinetti del cielo, e crederono tutto ciò gastigo di Dio. Anche
in Germania accadde un altro scabroso accidente, cagione poi di
gravi sconcerti in Germania ed Italia[912]. Nel dì 20 d'ottobre di
questo anno cinque elettori, cioè _Pietro arcivescovo_ di Magonza,
Baldovino arcivescovo di Treveri, _Giovanni re_ di Boemia, suo
nipote, e figliuolo del fu imperadore Arrigo, _Valdemaro marchese_ di
Brandeburgo e _Giovanni duca_ di Sassonia, dopo avere indarno chiamati
ed aspettati gli altri due elettori, elessero in Francoforte re dei
Romani _Lodovico conte palatino_ del Reno, e duca di Baviera, famoso
poi nella storia ecclesiastica col nome di _Lodovico il Bavaro_. Egli
fu poi solennemente coronato in Aquisgrana, ma non dall'arcivescovo di
Colonia, come portava il rituale. Gli altri due elettori, cioè _Arrigo
arcivescovo_ di Colonia e _Ridolfo conte palatino_ del Reno e duca di
Baviera, elessero re dei Romani _Federigo duca d'Austria_, figliuolo
del fu imperadore Alberto, che fu coronato in Bonna dal suddetto
arcivescovo di Colonia, e non già in Aquisgrana, dove, secondo il
rito, dovea farsi la funzione. Parea chiaro il diritto del Bavaro, e
Giovan-Giorgio Ervarto[913], che nel secolo prossimo passato acremente
scrisse contra del Bzovio in difesa d'esso Bavaro, pretende che,
secondo le leggi e gli usi dell'impero, legittima ed incontrastabile
fosse la sua elezione. Ma ciò non si potè persuadere all'emulo
Federigo, e a chi era per lui: però si venne all'armi, e ne ebbe per
molto tempo a piangere la Germania.

Dappoichè mancò di vita l'_imperadore Arrigo_, parea che avesse da
fiorire il mondo per la fazion ghibellina d'Italia, stante il gran
potere del _re Roberto_, che signoreggiava non solamente nel regno
di Napoli e in Provenza, ma anche in Roma, in Firenze, in Lucca, in
Ferrara, nella Romagna, in Pavia, Alessandria, Bergamo e in varii
luoghi del Piemonte. _Giberto da Correggio_ gli avea anche suggettata
Parma. Tuttavia diversi dall'opinion del volgo furono gli avvenimenti.
Aveano, siccome abbiamo detto, i Pisani ghibellini preso per loro
signore _Uguccion dalla Faggiuola_[914]. Questo accorto e vigilante
capitano non perdè tempo a muover guerra ai Lucchesi con ispesse
cavalcate e fieri saccheggi sino alle porte della loro città, dove nel
dì 14 di novembre del precedente anno fu vicino ad entrarvi con loro
gran paura e danno. Rinnovò nel presente le scorrerie, retrocedendo
quando venivano in lor soccorso i Fiorentini; e subito, dappoichè
s'erano ritirati, tornando al medesimo giuoco. Seguitò tanto questo
doloroso flagello, che i Lucchesi discordi fra loro s'indussero a
stabilir pace coi Pisani, a rimettere in città gl'Interminelli e gli
altri fuorusciti ghibellini, e restituir Ripafratta con altri luoghi ai
Pisani[915]. Ma che? non andò molto che n'ebbero un mal pagamento. Nel
dì 14 di giugno essi Ghibellini mossero a rumore Lucca, e cominciarono
battaglia coi Guelfi. Arrivò Uguccione coi Pisani, che erano di
intelligenza, e fu ammesso per la Posterla del Prato in città. Andò
a ruba l'infelice Lucca, e durò per otto dì il barbaro saccheggio.
Ne fuggì Gherardo da San Lupidio, vicario del re Roberto, coi Guelfi;
laonde i Pisani, sì dianzi abbattuti, crebbero di credito e potenza per
l'acquisto di quella città. In così funesta congiuntura perì ancora il
tesoro d'immenso prezzo, riposto in San Frediano, che _papa Clemente
V_ vi aveva fatto portar da Roma e da altri Stati, avanti che Arrigo
Augusto facesse guerra in Roma stessa colle genti del re Roberto. Non
v'era memoria d'un così grosso bottino fatto in una sola città, come fu
quello di Lucca. Per questo atroce colpo grande spasimo prese il cuor
de' Fiorentini, massimamente perchè Uguccione cominciò a far guerra al
loro distretto e a quel di Pistoia. Scrissero perciò efficaci lettere
al re Roberto, ed egli mandò tosto in aiuto loro _Pietro_ suo fratello
minore con trecento uomini d'armi, ricevuto a grande onore in Firenze
nel dì 18 di agosto. Nello stesso mese, volendo il medesimo re oramai
vendicarsi di _Federigo re_ di Sicilia, co' principi suoi fratelli
_Filippo_ e _Giovanni_ (Raimondo Berengario è chiamato da Niccolò
Speciale[916]) e con un'armata di centoventi galee, e quasi altrettanti
legni grossi da trasportar cavalli e munizioni, conducendo seco due
mila cavalieri e fanteria senza fine, veleggiò verso la Sicilia[917].
Impadronissi a tutta prima di Castellamare; e, credendosi di mettere il
piede in Trapani per un precedente trattato, si trovò deluso. Lo stesso
Federigo quegli era stato che avea ordita la trama, per fermar quivi le
forze del re Roberto, siccome avvenne; perchè Roberto imprese l'assedio
di quella città con sommo vigore. Ma questa era ben provveduta di
viveri e di gente, che nulla tralasciò per una gagliarda difesa. Lo
stesso Federigo, col corseggiar ne' contorni, andava pizzicando i
nemici. Ora per le infermità e per la mortalità venne a scemarsi di
molto l'armata del re Roberto. Sopraggiunse ancora un'orrida burrasca
che mise in conquasso tutti i suoi legni, e impedì parimente che non
seguisse un fatto d'armi con quei del re Federigo, giù usciti in mare,
e battuti anch'essi dalla medesima tempesta. Veggendosi dunque Roberto
a mal partito per la perdita di trenta galee, e per la mancanza delle
vettovaglie, s'appigliò alla risoluzione di trattar qualche accordo;
sicchè fu conchiusa tra loro una tregua di tre anni e due mesi e mezzo,
e col favor d'essa nel finire dell'anno Roberto, malcontento di tante
spese inutilmente fatte e della perdita di molta gente e di molte navi,
se ne tornò a Napoli a macchinar degli altri disegni.

In Ferrara, che gli Annali Estensi[918] dicono donata da _Clemente V_ a
_Sancia_ moglie del _re Roberto_, fu un trattato fra alcuni cittadini e
fuorusciti ghibellini per levarla di mano ad esso re. Vennero costoro
nel mese di giugno pel Po col naviglio de' Mantovani alla volta di
quella città; ma, alzatasi una fortuna in esso fiume, andò a male il
lor disegno. Molti ne furono presi e fatti giustiziare da Pino dalla
Tosa, vicario ivi del re Roberto. Aspra guerra intanto seguitava fra
i Padovani e _Cane dalla Scala_[919]; ma Padova, la quale più che mai
abbisognava di concordia in sì pericoloso impegno, non la nudriva nel
suo seno a cagion delle fazioni e prepotenze, frutti consueti delle
repubbliche italiane d'allora. Quivi nel dì 24 d'aprile nata rissa
fra la nobil famiglia da Carrara, terra sul Padovano, capi della quale
erano allora Jacopo ed Ubertino, e quelle di Pietro Alticlino e Ronco
Agolante, due potenti plebee di quella città: tutto il popolo vi si
interessò. Vi fu della mortalità, e non pochi saccheggi, ma prevalsero
i Carraresi. La casa di Albertino Mussato istorico andò anch'essa
allora a sacco[920]. Continuò dipoi la guerra contro Cane dalla Scala,
e nel settembre i Padovani con tutte le lor forze improvvisamente
arrivarono sino alle porte di Vicenza[921] con tale baldanza, come se
andassero a diporto ed avessero in pugno quella città. Presero il borgo
di San Pietro, e gli diedero il sacco, con tutte le scelleraggini che
accompagnano simili congiunture. Incredibile fu il terrore nella città,
quando ecco inaspettatamente arrivar Cane da Verona. Al primo avviso
dell'insulto de' Padovani, saltato a cavallo il furibondo Scaligero con
un sol famiglio, si avviò alla volta di Vicenza[922]. Entrato nella
confusa città, rimise il cuore in petto a quei cittadini; e, senza
perdere tempo, nel dì 17 di settembre, fatto lor prendere l'armi[923],
unitamente coi Tedeschi della guarnigione uscì per una porta addosso
ai Padovani, con alle grida intonando tutti: _Viva Cane_[924]. Se ne
stavano i buoni Padovani sparsi e senza guardie. Il nome temuto di Cane
e l'ardire de' Vicentini furono fulmini che bastarono a mettergli in
fuga. La strage d'essi fu grande, maggiore la copia de' prigionieri,
che si fanno montare a mille e cinquecento, il bottino inestimabile.
Jacopo e Marsilio da Carrara (che da Ferreto viene appellato dei
Rossi, per errore del testo) ed Albertino Mussato restarono, oltre a
tant'altri, in poter de' nemici. Questi, mentre Padova si trovava in
una fiera costernazione, e Cane raunava da tutte le parti gente per
passar sotto quella città, mossero parola di pace con esso Scaligero,
che vi diede ascolto. Tanto finalmente si trattò coll'andare e venir
corrieri da Padova, che questa fu conchiusa nel dì 20 d'ottobre, per
cui fu ceduta da' Padovani a Cane ogni lor pretensione sopra Vicenza.

Ebbero i Piacentini[925] nel maggio di quest'anno una rotta da
Leone degli Arcelli, e dagli altri loro fuorusciti in Vico Giustino.
Poscia nel mese di settembre _Ugo Delfino_ di Vienna, che si facea
parente dei Torriani, venuto a Pavia in loro aiuto con alcune
schiere d'armati, formata una grande unione di Pavesi, Cremonesi,
Parmigiani, Alessandrini, Vercellesi e d'altri Guelfi, insieme coi
suddetti fuorusciti ostilmente venne sul Piacentino per terra e per
acqua. Bruciò questa armata il ponte de' Piacentini sul Po, ed entrò
nel borgo di San Leonardo, dove si fermò nove giorni, disponendo
le macchine per espugnar la città. Al governo d'essa era _Galeazzo
Visconte_, già eletto signore della medesima, il quale si preparò per
una valida difesa. Ma, insorta discordia nel campo di essi collegati,
senza far altro maggior tentativo, e con perdita di gente, tutti se
ne andarono alle lor case[926]. Se crediamo a Galvano Fiamma[927],
Galeazzo Visconte gl'inseguì fino a Tortona. In Genova[928], per la
gara continua di quelle possenti case, cadauna delle quali voleva la
maggioranza negli uffizii, ed anche la signoria della terra, nacquero
varie contese fra i Boria e gli Spinoli. Pace fu fatta, ma di corta
durata. Si venne all'armi, e per ventiquattro giorni si combattè
fra essi e i lor fazionarii, con interessarsi la maggior parte del
popolo in sì fatta querela, che costò la vita a molti e l'incendio
a non poche case. Finalmente, per l'interposizione di alcuni saggi
neutrali, si quetò la guerra; ma stettero poco gli Spinoli a rinnovarla
con loro svantaggio nondimeno, perchè sconfitti, furono necessitati
ad abbandonar la città e a ritirarsi nelle lor terre. I Doria e i
Grimaldi rimasero uniti, e seguitò Genova a reggersi a popolo. Nella
Romagna[929] _Francesco de' Manfredi_, correndo il dì 9 del mese di
novembre, mosse a ribellione le città di Faenza e d'Imola contra il_
conte Giliberto_ de' Sintilli, vicario della Romagna pel re Roberto.
Tentò ancora dipoi con Lamberto e Banino da Polenta, e con un esercito
di cinquecento cavalli e diecimila fanti, la conquista di Forlì; anzi
v'entrò col favore dei Calboli; ma prevalendo gli Argogliosi coi lor
Catalani, ch'erano ivi di presidio pel re Roberto, furono costretti
gli entrati e i Caiboli coi loro fautori alla fuga. Cesena restò dipoi
quasi presa da essi Catalani; se non che _Malatestino_ da Rimini,
accorso, li cacciò, e prese il governo di quella città.

NOTE:

[899] Raynald., Annal. Eccl.

[900] Nicolaus Botront., Relat. Itiner. Henrici VII tom. 9 Rer. Ital.

[901] Raynaldus, Annal. Eccles.

[902] Bernardus Guid. Ptolom. Lucens. Amalricus Auger. Giovanni
Villani, et alii.

[903] Franciscus Pipin., in Chron., tom. 9 Rer. Italic.

[904] Ferretus Vicentinus, lib. 3, tom. 9 Rer. Italic.

[905] Bernardus Guid. Raynaldus, in Annal. Eccl. Johann. Canon., in
Vita Clementis V, P. II, tom. 3 Rer. Ital.

[906] Baluz., Collec. Act. vet., pag. 289.

[907] Raynaldus, Annal. Eccles.

[908] Baluz., Collect. Act. vet., pag. 288.

[909] Giovanni Villani, lib. 9, cap. 65.

[910] Ferretus Vicentinus, lib. 3, tom. 9 Rer. Italic.

[911] Ventura, Chron. Astens., cap. 28, tom. 11 Rer. Ital.

[912] Albert. Argentin., Chron. Giovanni Villani. Ferretus Vicentinus,
lib. 7.

[913] Hervartus, in Lud. IX imp.

[914] Giovanni Villani, lib. 9, cap. 57. Annal. Estenses, tom. 15 Rer.
Ital.

[915] Albertinus Mussatus, de Gest. Ital., lib. 2, rubr. 9. Istor
Pistolesi, tom. 11 Rer. Ital.

[916] Nicolaus Specialis, lib. 7, cap. 4, tom. 10 Rer. Ital.

[917] Giovanni Villani, lib. 9, cap. 61. Ferretus Vicentinus, lib. 6,
tom. 9 Rer. Ital. Chron. Astense, cap. 76, tom. 11 Rer. Ital.

[918] Annales Estenses, tom. 15 Rer. Ital.

[919] Albertinus Mussatus, de Gest. Ital., lib. 4, rubr. 1, tom. 8 Rer.
Ital.

[920] Cortus, Chron., tom. 12 Rer. Ital.

[921] Annal. Estenses. Ferretus Vicentinus. Chron. Bononiens., et alii.

[922] Chron. Veronens., tom. 8 Rer. Ital.

[923] Johannes de Bazano, Chronicon Mutinense, tom. 15 Rer. Ital.

[924] Cortus, Hist., lib. 1, tom. 12 Rer. Ital.

[925] Chron. Placentin., tom. 16 Rer. Ital.

[926] Bonincontrus, Chron., tom. 12 Rer. Ital.

[927] Gualvanus Flamma, cap. 353.

[928] Georgius Stella, Annal. Genuens., tom. 17 Rer. Ital. Giovanni
Villani, lib. 9, cap. 56.




    Anno di CRISTO MCCCXV. Indizione XIII.

    Sede romana vacante.
    Imperio vacante.


Seguitò ancora in quest'anno la discordia fra i cardinali, di modo
che neppur fu dato un successore alla cattedra di san Pietro. In
Germania continuò la guerra fra _Lodovico il Bavaro_ e _Federigo
Austriaco_, re eletti. _Leopoldo_, fratello di Federigo, fece di
molte prodezze, ma restò più che mai imbrogliato e diviso il regno.
In Italia prosperamente camminarono gli affari dei Ghibellini. Avea
_Uguccione dalla Faggiuola_[930], signor di Pisa e Lucca, assediato
con gran vigore la forte terra di Montecatino, e tentata ancora, ma
indarno, la presa di Pistoia. Risoluto di voler la terra suddetta,
ne continuò ostinatamente l'assedio. Stavano per questo in gran
pena i Fiorentini. Già era venuto nell'anno precedente in loro aiuto
_Pietro_, fratello del _re Roberto_; ma il re, intendendo come cresceva
sempre più l'ardire e la forza d'Uguccione e de' Pisani, e degli
altri Ghibellini di Toscana, ad istanza di essi Fiorentini, benchè
contro il suo volere, vi mandò _Filippo principe_ di Taranto altro
suo fratello. Questi, conducendo seco cinquecento uomini d'armi e il
_principe Carlo_ suo figliuolo, arrivò a Firenze nel dì 11 di luglio
dell'anno presente. Aveano intanto i Fiorentini preparata una bella
armata coll'aiuto dei Bolognesi, Sanesi, Perugini e d'altri Guelfi
di Toscana e Romagna, il cui numero fu detto ascendere (se pur si può
credere) a circa sessanta mila persone; ed, unito che fu con loro il
rinforzo del suddetto principe di Taranto, uscirono in campagna per
isnidar Uguccione da Montecatino nel dì 6 d'agosto, e vennero in Val
di Nievole. Benchè di gran lunga inferior di forze, pure assai forte
era Uguccione, trovandosi con lui i Pisani, Lucchesi, e gran copia di
Ghibellini toscani, ed alcune schiere inviategli da _Matteo Visconte_.
Suppliva il suo senno a quel che gli mancava d'armati. Più dì stettero
a vista i due eserciti, e finalmente Uguccione, perchè gli veniva tolta
la vettovaglia mandata da Lucca, fu forzato a levare il campo; ma con
tal maestria lo levò, che, prevedendo battaglia coi nemici, si trovò in
statodi ben riceverla[931]. Vennero infatti le due armate alle mani nel
dì 29 di agosto, festa della Decollazione di san Giovanni Batista; il
combattimento fu duro e sanguinoso, e la vittoria infine si dichiarò in
favor d'Uguccione[932]: vittoria delle più memorabili di questi tempi,
per la quantità degli uccisi e per l'incredibil bottino. Vi restò morto
_Carlo_ figliuolo del principe _Filippo_ e _Pietro_ fratello del re
Roberto restò sommerso in una palude fuggendo, senza che il suo corpo
mai si trovasse. Molti altri baroni e contestabili vi lasciarono la
vita, oltre a più di due mila soldati uccisi ed altri assai annegati, e
più di due mille e cinquecento prigioni, fra' quali cento quattordici
delle migliori case di Firenze, e moltissimi delle altre città,
annoverati dall'autore della Cronica di Siena. Perdè anche Uguccione
in questa giornata Francesco suo figliuolo, ma senza punto scomporsi
all'avviso di sua morte. Se gli arrendè poi Montecatino, ed egli mise
per signore in Lucca Neri, altro suo figliuolo. Per sì grave disgrazia
non si avvilirono punto i Fiorentini; e tanto più fecero coraggio,
perchè il re Roberto, sempre più impegnandosi a sostenerli, inviò tosto
in loro aiuto il conte d'Andria e di Monte Scaglioso, appellato il
conte Novello, con dugento cavalieri. Maggiormente ancora risorse la
loro fortuna nell'anno seguente, per quel che diremo.

Non ebbero minor felicità in Lombardia l'armi di _Matteo Visconte_,
capo del ghibellinismo. Volle egli fondare, oppur rifabbricare, dove
la Scrivia mette capo nel Po, un castello, a cui diede il nome di
Ghibellino, per frenar le scorrerie dei Pavesi contra de' Tortonesi
suoi sudditi[933]. _Ugo del Balzo_, vicario del re Roberto in Piemonte,
coi Pavesi, Vercellesi, Alessandrini ed Astigiani, e coi Torriani, per
terra e per acqua nel dì 4 di luglio andò a frastornar quel lavoro; ma
dalle milizie del Visconte fu rotto. Vi fu ucciso Zonfredo dalla Torre,
fratello di _Pagano vescovo_ di Padova. Edoardo dalla Torre con ottanta
altri nobili di parte guelfa rimase prigione. Guglielmo Ventura[934]
scrive che fra i prigionieri si contarono il genero e il nipote di
Ugo del Balzo, e più di mille Alessandrini e Valentini. Inoltre
nel dì 6 venendo il dì 7 di ottobre, Stefano figliuolo di Matteo
Visconte furtivamente circa l'aurora entrò in Pavia, e s'impadronì
di quella città. Accorse Ricciardino ossia Riccardino, figliuolo
dell'imprigionato Filippone conte di Langusco, per opporsi; ma nella
mischia restò ucciso. Con che Matteo restò padrone di sì importante
città, con liberar tutti i prigioni, fra' quali Manfredi da Beccaria,
e rimettere in città tutti i fuorusciti. Furono in tal congiuntura
presi Amorato e Guidotto figliuoli del fu Guido dalla Torre, e commesse
di gravi ruberie ed iniquità, ma colla morte di pochi. Così Pavia,
con esserne scacciati i Guelfi, tornò ad essere ghibellina; e Matteo
Visconte vi fece fabbricare una fortezza per maggiormente assicurarsi
di quel popolo. Era in que' tempi il Visconte signor di Milano, Pavia,
Piacenza, Como e Bergamo. Provveduto di molti bellicosi figliuoli,
al governo di cadauna teneva egli un di essi: il che gliene assodava
l'acquisto. Non passò l'anno che anche il popolo di Alessandria[935],
per opera di Tommaso del Pozzo, si ribellò al re Roberto, e si diede
al medesimo Visconte. Ciò fu nel mese di dicembre. Anche Tortona era
stata molto prima presa con armata mano da Marco Visconte figliuolo
d'esso Matteo. Bonincontro Morigia racconta[936], essere avvenuto
quell'acquisto nel dì primo di dicembre, giorno di domenica: il
che indica l'anno precedente. Fecero in quest'anno guerra viva a
Cremona _Cane dalla Scala_ signor di Verona e Vicenza, e _Passerino
de' Bonacossi_ signore di Mantova e Modena[937]. Dopo la presa di
alcune castella guidarono lo esercito sino alle porte di quella
città, aspettando che si facesse qualche commozione nell'atterrito
popolo. _Giberto da Correggio_, accorso colà da Parma, tanto animo
diede ai Cremonesi, che i nemici, vedendo di perdere quivi il tempo,
si ritirarono. Ma Cane in tal occasione (se pur non fu nell'anno
seguente) occupò la ricca e popolata terra di Casal Maggiore, e vi
lasciò una buona guarnigione. Da queste avversità commossi i Cremonesi
si appigliarono al partito di proclamar loro signore _Jacopo marchese
Cavalcabò_, ma con dispiacere della contraria fazione, di cui era capo
Ponzino de' Ponzoni. Però tutti questi adirati uscirono della città,
e si afforzarono in Soncino, Pizzighettone, e in altre castella di
quel territorio. Tolta fu in quest'anno a Matteo Visconte da Maranzio
Guinzone, e poi da Soncino Benzone, Crema. Lodrisio Visconte podestà
di Bergamo diede una gran rotta al ponte di San Pietro ai Guelfi
fuorusciti, colla morte di più di mille d'essi. Furono anche delle
novità in Forlì[938]; perciocchè i Calboli con Cecco e Sinibaldo degli
Ordelaffi vi rientrarono per forza, e ne scacciarono gli Argogliosi,
e le genti del re Roberto, nel dì 2, oppure 12 di settembre. Questo
medesimo fatto vien descritto da Ferreto Vicentino[939], con dire che
il suddetto _Cecco_, cioè _Francesco degli Ordelaffi_, chiuso in una
botte, si fece introdurre in Forlì, e quivi, segretamente incitati
gli amici alla sollevazione contra del re Roberto, s'impadronì della
città, dalla qual poscia cacciati i Calboli, restò egli signore. Ne
parla ancora Albertino Mussato[940]. Così quella città abbracciò la
fazion ghibellina, e seppe sostenersi dipoi contro gli sforzi di Diego
vicario del _re Roberto_. Stando nella terra di Buzzala gli Spinoli
ed altri fuorusciti di Genova, faceano guerra alla lor patria[941]. In
Genova si preparò un possente esercito di mille e cinquecento cavalli
e di circa dieci mila pedoni sotto il comando di _Manfredino marchese_
del Carretto, e si marciò contra degli usciti. Furono ben tre volte
respinti i Genovesi, colla morte di più di cinquecento d'essi; infine
soperchiando col numero gli avversarii, li misero in fuga; presero,
saccheggiarono e distrussero dai fondamenti Buzzala. Ma nel dì seguente
eccoli i fuorusciti di nuovo comparire con ducento cavalieri tedeschi,
venuti al loro soldo, con tal empito, che n'andò sconfitta l'armata
genovese, restandovi uccisi più di mille d'essi, e prigioni fra gli
altri il lor capitano e Lamba Doria con due suoi figliuoli[942], i
quali collo sborso di diecisette mila fiorini d'oro ricuperarono dipoi
la libertà.

NOTE:

[929] Chron. Caesen., tom. 14 Rer. Ital. Albertinus Mussat., de Gest.
Ital., lib. 5, rubr. 5.

[930] Giovanni Villani, lib. 9, cap. 70. Storie Pistolesi. Cortus,
Hist. Albertinus Mussat., et alii.

[931] Johan. de Bazano, Chron. Mutinens., tom. 15 Rer. Ital.

[932] Chron. Senense, tom. 15 Rer. Ital.

[933] Gualvan. Flamma., cap. 354. Bonincontr Morigia, cap. 19, tom. 12
Rer. Italic. Albertinus Mussatus, lib. 7, rubr. 10, tom. 8 Rer. Ital.

[934] Ventura, Chron. Astense, cap. 79, tom. 11 Rer. Ital. Bonincontr.
Morigia. Albertinus Mussatus, et alii.

[935] Chron. Astense, cap. 81, tom. 11 Rer. Ital.

[936] Bonincontrus Morigia, Chron., cap. 19, tom. 12 Rer. Ital.

[937] Albertinus Mussatus, lib. 7, rub. 19, tom. 8 Rer. Ital.

[938] Chron. Caesen., tom. 14 Rer. Ital.

[939] Ferretus Vicentinus, lib. 7, tom. 9 Rer. Italic.

[940] Albertinus Mussatus, lib. 7, rubr. 12.

[941] Georgius Stella, Annal. Genuens., tom. 17 Rer. Ital.




    Anno di CRISTO MCCCXVI. Indiz. XIV.

    GIOVANNI XXII papa 1.
    Imperio vacante.


Essendosi finalmente accordati i cardinali di trattar dell'elezione
di un nuovo pontefice nella città di Lione, quivi nel dì 28 di giugno
entrarono nel conclave[943], e poscia nel dì 7 d'agosto promossero
al pontificato _Jacopo d'Ossa_ da Cahors, già vescovo di Freius,
poi d'Avignone, e infine cardinale vescovo di Porto, personaggio di
bassissimi natali, di piccola statura, ma scaltro e di gran sapere,
massimamente ne' canoni e nelle leggi. Molte notizie di sua vita
prima del pontificato si hanno da Ferreto Vicentino[944] e da Giovanni
Villani[945]. Prese il nome di _Giovanni XXII_. Da lì a un mese, cioè
nel dì quinto di settembre fu coronato in essa città di Lione, e nel
seguente mese andò a mettere la sua residenza in Avignone, città del
suddetto re Roberto, dove, nelle quattro tempora dell'Avvento, fece la
promozion di otto cardinali tutti franzesi, eccettochè _Giovan-Gaetano
degli Orsini_ di Roma, unico italiano, con grave mormorazione, per
quanto si può credere, di chi amava l'Italia, e piagneva i mali
originati dalla lontananza della santa Sede. Insuperbito _Uguccion
dalla Faggiuola_ per li prosperosi successi delle sue armi[946],
governava Pisa e Lucca più da tiranno che da signore. Per aver fatto
tagliar la testa a Banduccio Buonconti e a suo figliuolo, uomini di
gran credito e senno in Pisa, perchè trattavano di sottomettere la
città al re Roberto, crebbe l'odio de' Pisani contra di lui. Parimente
in Lucca fece imprigionar _Castruccio_ ed altri degl'Interminelli,
per certe ruberie ed omicidii fatti in Lunigiana, che processati
doveano perdere la testa. Ma perciocchè Neri suo figliuolo dominante
in Lucca non si attentava di eseguir la condanna pel seguito grande
della famiglia d'essi Interminelli, Uguccione si mosse da Pisa nel
dì 5 d'aprile per dar sesto agli affari de' Lucchesi. Appena fu al
monte di San Giuliano, che Coscetto da Colle, popolano arditissimo,
mosse a rumore la città di Pisa, gridando tutti: _Muoia il tiranno
Uguccione_. Uccisero la di lui famiglia, diedero il sacco al di lui
palagio, e poi crearono lor signore il _conte Gaddo dei Gherardeschi_,
uomo savio, e di gran valore e podere. Con questa mala nuova in corpo
arrivò Uguccione a Lucca, oppure gli fu portata in quella città; e
quivi ancora avendo trovato tutto in tumulto, accresciuto poi dalla
voce di quanto era avvenuto in Pisa, determinò di mettere in salvo la
vita, ritirandosi di colà col figliuolo e colle sue genti: rovescio
esemplare dell'instabil fortuna delle umane grandezze. _Castruccio_
liberato dalla carcere e dal pericolo della testa (alcuni dicono per
ordine dello stesso Uguccione prima di sua partenza), da lì a qualche
tempo fu proclamato per un anno signore di Lucca: tempo bastante a
chi era provveduto di mirabil ardire ed accortezza, per non dimettere
più le redini di quel governo. Uguccione se n'andò al _marchese
Spinetta_ Malaspina, poscia venne a Modena[947] nel dì 25 d'aprile, e
finalmente si ricoverò presso _Cane dalla Scala_, che, a riguardo del
ghibellinismo e del credito suo nell'arte della guerra, il fece suo
capitan generale. Furono biasimati i Pisani da molti, come ingrati ad
un uomo che dal basso stato, in cui si trovavano, gli avea alzati tanto
alto, e dietro era a farli più grandi.

L'ordinario mestier delle città italiane di questi tempi, divise nelle
maladette sette de' Ghibellini e Guelfi, era di andar macchinando, come
l'una fazione potesse abbattere l'altra. In Brescia[948] la signoria
stava in mano de' Ghibellini, capo d'essi la famiglia de' Maggi. I
Guelfi rimessi in quella città rodevano il freno, veggendosi da meno,
e fors'anche poco ben trattati dagli altri. Fecero essi un segreto
trattato con _Jacopo Cavalcabò_ _marchese_, signor di Cremona, città
guelfa; e questi con alcune migliaia d'armati nell'ultimo dì di gennaio
comparve colà, e fu ammesso per la porta di San Giovanni: nel qual
tempo anche altre schiere di Guelfi arrivarono dalla riviera del lago
di Garda e da altri luoghi. Il podestà di Brescia marchigiano, postovi
dai Maggi, quei fu che li tradì per quattro mila fiorini, ed aprì la
porta ai nemici. Gran combattimento seguì fra essi e i Ghibellini; e
questi ultimi infine sconfitti sloggiarono, riducendosi alle castella
di Iseo, Palazzuolo, Chiari, Pompiano, gli Orci, Quinzano ed altri
luoghi, ne' quali si fecero forti, cominciando appresso una dura guerra
contro alla lor città, sostenuti ancora da Cane dalla Scala. Ma poco
durarono le contentezze del suddetto marchese Cavalcabò. I Ponzoni, gli
Amati ed altri fuorusciti di Cremona colle lor forze il tenevano corto.
_Giberto da Correggio_ signor di Parma, gran caporale de' Guelfi,
andò a Cremona per trattar l'accordo fra loro. Ponzino dei Ponzoni non
volea pace, se il Cavalcabò non rinunziava la signoria. Andò a finir la
faccenda che quella volpe di Giberto l'indusse a rinunziare, e poi fece
proclamar sè stesso signor di Cremona. A questo avviso gliela giurarono
_Matteo Visconte, Can dalla Scala_ e _Passerino_ signor di Mantova capi
de' Ghibellini. Segretamente pertanto ordirono un trattato in Parma con
Gianquillico di San Vitale genero di Giberto stesso, con Rolando Rosso
suo cognato, e con altri nobili, ne' quali egli maggiormente confidava.
Questi nella festa di san Jacopo Apostolo, nel dì 25 di luglio,
mossero a rumore la città, gridando tutti: _Popolo, popolo_. Accortosi
Giberto che troppo grossa era la tempesta, si ritirò a Castelnuovo,
Campigine e Guardasone, dove si fortificò ed implorò l'aiuto de'
Bolognesi, Padovani e Fiorentini. Andò poscia fino a Napoli a trovare
il re Roberto, ed ottenne ottocento cavalieri da lui e dalla lega
guelfa, co' quali, venuto a Castelnuovo, fece aspra guerra a Parma.
Anche i Parmigiani entrarono in lega col Visconte, collo Scaligero e
con Passerino di Mantova. Nel mese d'agosto dell'anno presente[949],
Ugo del Balzo e Ricciardo Gambatesa, vicarii in Piemonte del re
Roberto, entrati nel territorio di Alessandria, vi presero le castella
d'Iviglie, Solerio, Quargnento, Bosco e Castellaccio. Allora Matteo
Visconte inviò ad Alessandria più di mille uomini d'armi, coi quali e
colle sue genti Marco suo figliuolo non solamente ripigliò quei luoghi
e diedegli alle fiamme, ma fece anche molti prigioni de' nemici. Guerra
ancora in quest'anno fu nel territorio di Cremona, portatavi da Cane e
da Passerino. Giberto da Correggio, non trovandosi quivi sicuro, con
Jacopo Cavalcabò si ritirò a Parma, da dove poi fu cacciato, siccome
abbiam detto. Fecero allora i Cremonesi lor capitano Egidio Piperata.
In soccorso d'essa città di Cremona volle passare pel Modenese un
corpo di fanti e cavalli, raunato in Bologna[950]; ma Francesco
Menabò podestà per Passerino nel dì 17 di febbraio coi Modenesi ito ad
assalirli nella villa di San Michele, molti ne uccise, e più ne fece
prigioni. La città di Cervia[951] nel dì 6 d'aprile dell'anno presente
si diede sotto il dominio di _Ostasio da Polenta_ signor di Ravenna. E
_Guecelo da Camino_ nel mese di giugno occupò la città di Feltre nella
marca di Trivigi, con iscacciarne il vescovo, che n'era padrone[952].
Poscia s'imparentò con Cane dalla Scala, ottenendo in moglie d'un suo
figliuolo _Verde_ figliuola di _Alboino Scaligero_.

NOTE:

[942] Chron. Astense, cap. 90, tom. 11 Rer. Ital.

[943] Raynaldus, in Annal. Eccles. Bernardus Guid., Append. Ptolom.
Lucensis.

[944] Ferretus Vicentinus, lib. 7, tom. 9 Rer. Ital.

[945] Giovanni Villani.

[946] Giovanni Villani, lib. 9, cap. 76. Istor. Pistol. Ferretus
Vicentinus, et alii.

[947] Johann. de Bazano, Chron. Mutin., tom. 15 Rer. Italic.

[948] Malvec., Chron. Brixian., lib. 9, cap. 29, tom. 14 Rer. Ital.
Annales Estens., tom. 15 Rer. Ital.

[949] Chron. Astense, cap. 83, tom. 11 Rer. Ital.




    Anno di CRISTO MCCCXVII. Indizione XV.

    GIOVANNI XXII papa 2.
    Imperio vacante.


Attese in quest'anno _papa Giovanni_ _XXII_ a fondar nuovi vescovati
in Francia[953], trinciando specialmente la vasta diocesi di Tolosa, la
cui chiesa eresse in arcivescovato. Essendo oramai terminata la tregua
già fatta fra _Roberto re_ di Napoli e _Federigo re_ di Sicilia[954],
Roberto, più che d'altra cosa voglioso di ricuperar la Sicilia, spedì
colà _Tommaso da Marzano_ conte di Squillaci con una gran flotta e con
un potente esercito. Sbarcò egli in Sicilia nel mese d'agosto; niun
conquisto vi fece, ma diede un tal guasto al paese fin sotto alle porte
di Messina, senza che Federigo ardisse mai d'affrontarsi con lui, che
comune opinione fu che, s'egli ritornava l'anno seguente al medesimo
funesto giuoco, la Sicilia non potea reggere a questo flagello.
Susseguentemente mandò papa Giovanni i suoi nunzii a Federigo, con
esibirsi mediatore di pace, ordinando che intanto egli depositasse
in mano degli uffiziali pontificii la città di Reggio cogli altri
luoghi occupati in Calabria. Federigo condiscese ai voleri del papa
col deposito delle terre di Calabria; ma si trovò poi ingannato,
perchè il papa le consegnò al re Roberto, che le ritenne per sè.
Stabilì intanto fra loro esso pontefice una tregua di tre anni, non
già per far servigio a Federigo, ma perchè gl'imbrogli di Genova, de'
quali parleremo, occuparono di troppo il re Roberto. Inviò Federigo
ad Avignone i suoi ambasciatori per la progettata pace; ma Roberto
se ne rise, nè alcuno v'inviò, contento d'avere con tanta facilità
ricuperati que' luoghi, e di mantener tuttavia le sue speranze di
riavere anche un dì la Sicilia tutta. Nella torbida sempre città di
Genova crebbe in quest'anno sì fieramente la diffidenza e discordia
fra i cittadini[955], che si diede principio ad una memorabil guerra,
in cui prese impegno buona parte dell'Italia, e che fu seminario
d'infiniti mali. Nel dì 15 di settembre v'entrarono senz'armi gli
Spinoli fuorusciti col consenso de' Fieschi e Grimaldi, cercando pace.
Non si fidando gli uni degli altri, uscirono di città i Doria. Tennero
poi loro dietro gli Spinoli, e queste due forti famiglie, dianzi
nemiche, divenute amiche, s'impadronirono (non so se nel presente o nel
susseguente anno) di Savona e d'Albenga, con ribellarsi al comune di
Genova, e far lega con _Matteo Visconte_ e cogli altri Ghibellini di
Lombardia. Rimasero i Guelfi padroni di Genova, e per questa divisione
nell'anno seguente cominciò una fiera e sanguinosa tragedia, che fu
delle più strepitose di questi tempi. Giovanni Villani[956] racconta
essere tutto ciò proceduto da segreto monopolio del re Roberto,
che voleva esclusi i Ghibellini da quella città; perché, ridotta
essa a parte guelfa, sperava egli d'acquistarne il dominio, siccome
infatti gli riuscì. A questo fine volle ancora che fra i Pisani ed
altri Ghibellini di Toscana dall'una parte, i Fiorentini, Lucchesi,
Sanesi ed altri Guelfi di Toscana dall'altra, seguisse pace: il che
a' Fiorentini, pieni tuttavia d'odio e di rabbia per la sconfitta di
Montecatino, rincrebbe forte. Ma perciocchè si mostravano renitenti
i Pisani ad accordare a' Fiorentini l'esenzion delle loro gabelle, la
sottile accortezza d'essi Fiorentini trovò un'invenzione per guadagnare
il punto. Finsero di raddoppiare i pubblici aggravii per avere ogni
anno d'entrata cinquecento mila fiorini d'oro, e ne sparsero la voce.
Poscia spedirono corriere in Francia con lettere finte a quel re e al
papa, acciocchè mandasse loro uno dei principi della casa con mille
uomini d'armi e con lettere di cambio per sessanta mila fiorini.
Per via di Pisa fu inviato il corriere; seco era una spia fidata,
che, quando egli fu in Pisa, andò a rivelarlo al conte Gaddo ed agli
anziani, i quali gli fecero mettere le mani addosso. Trovate e lette
quelle lettere, ne restarono ammirati, e conoscendo che per loro non
facea di mantener la guerra, si arrenderono alle proposizioni di pace,
ritenendo quanto aveano preso.

Tentò in quest'anno nel mese d'agosto Uguccion dalla Faggiuola,
coll'aiuto di _Cane dalla Scala_, di rientrare in Lucca, dove avea
dei trattati. Venne in Lunigiana al _marchese Spinetta_ Malaspina per
questo. Ma, scoperti i suoi andamenti, fu rumor popolare in Pisa; la
famiglia dei Lanfranchi n'ebbe gran danno, ed Uguccione, fallito il
colpo, se ne tornò a Verona. Allora _Castruccio_ signor di Lucca,
nemico anch'egli d'Uguccione, fece lega coi Pisani, e poi guerra
al marchese Spinetta, togliendogli Fosdinuovo ed altre castella:
perlochè Spinetta si ritirò anch'esso colla sua famiglia a Verona. In
Parma[957] nel mese di settembre Manno dalla Branca di Gubbio, podestà
di quella città, uomo dabbene, trattò di pace fra que' cittadini e
Giberto da Correggio fuoruscito, che infestava molto la patria. Ne
seguì la concordia. Giberto riebbe i suoi beni, e fu rimesso in città,
con promessa di menar vita privata. Parimente nel mese d'aprile i
fuorusciti guelfi di Piacenza[958] consegnarono le lor castella a
_Galeazzo Visconte_ signore di quella città, e riebbero i lor beni col
ritorno alla patria, il solo _Alberto Scotto_ fu mandalo ai confini
a Crema, dove nel dì 23 di gennaio dell'anno seguente diede fine ai
suoi giorni, lasciando dopo di sè la brutta memoria di molte frodi
e di gravi danni recati alla patria sua. Questo medesimo spirito di
concordia si stese a Modena[959], dove nel dì 5 d'agosto, per cura di
Federigo dalla Scala podestà, furono reintegrati nel possesso dei lor
beni Francesco dalla Mirandola, i Pii, i Gorzani e gli altri usciti, e
tutti vennero alla patria, ricevuti con amore dagli altri cittadini nel
dì 2 d'agosto. Fece oste in quest'anno nel mese di maggio Cane dalla
Scala contra de' Bresciani in favore de' fuorusciti ghibellini; prese
Castiglione e Montechiaro, e recò loro degli altri danni[960]. Mentre
egli si tratteneva in quelle parti, assediando Lunato, i Padovani[961],
giacchè se la videro bella, fingendo che questa fosse risoluzion di
particolari, e non del comune, corsero a valersi del tempo propizio per
ricuperare la perduta città di Vicenza. Aveano essi menato un trattato
con certi Vicentini, e ricevutine anche gli ostaggi per questo. Ma il
trattato era doppio, e di tutto veniva di mano in mano informato lo
Scaligero. Ferreto Vicentino[962] pretende che Cane ne avesse l'avviso
dai Carraresi stessi Padovani. Ora nella notte del dì 22 vegnente del
mese suddetto i Padovani colle genti comandate da Vinciguerra conte
di San Bonifazio giunsero sotto Vicenza, e, trovate le porte chiuse,
si applicarono a dare la scalata a quella città, e molti ancora
v'entrarono. Avvisato dai traditori, oppur dai Carraresi, Cane, eccolo
comparire con Uguccione, e con que' pochi che per la sua gran fretta
poterono seguitarlo. Fece egli tosto aprire una porta, e i Padovani,
credendola aperta per introdurli, si videro all'improvviso piombare
addosso l'adirato Cane. Parvero pecore all'arrivo del lupo. Tutti
allora a gambe; molti d'essi furono uccisi, molti presi, fra i quali
lo stesso conte di San Bonifazio capitano, che morì fra pochi giorni
per le ferite ricevute; e restò in preda de' Vicentini tutto il loro
equipaggio. Qui però non finì la disavventura de' Padovani. Trovò Cane
un tavernaio della fortissima terra di Monselice, per nome o soprannome
Maometto[963], che promise di dargli adito in quella importante
fortezza. Disposte le cose nella vigilia della festa di San Tommaso
Apostolo, Cane, senza badare alla stagione orrida pel freddo, ito colà
con Uguccione e con grosse brigate, s'impadronì della terra, e da lì
a cinque giorni della rocca di Monselice. Incredibil fu il terrore de'
Padovani per questa perdita; già s'aspettavano Cane alle porte, ed egli
intanto colla forza prese la nobil terra d'Este, che poi barbaramente
diede alle fiamme, e quindi obbligò alla resa la ricca e riguardevol
terra di Montagnana. Animato da così felici successi lo Scaligero[964],
dopo aver preso al suo soldo da _Arrigo conte_ del Tirolo cento lance,
passò dipoi nel Pievato di Sacco, territorio allora il più abbondante
e pingue nel Padovano, dove indicibil fu la preda di tutti i beni.
Andò anche ai borghi di Padova, e distrusse quello di Santo Stefano.
Non vi volle di più perchè i Padovani nell'anno seguente chiedessero
pace; e, adoperati per mediatori i Veneziani, la ottennero da Cane, col
cedergli i lor diritti sopra le occupate terre, e dargli ancora quella
di Castelbaldo in pegno. I Carraresi, secondo Ferreto, segretamente se
l'intendeano con esso Cane.

Fin qui i Ferraresi aveano provato il duro giogo de' Guasconi, ossia
de' Catalani, cioè della guarnigione posta in quella città dal re
Roberto[965]. Le avanie ed insolenze di costoro erano il pane d'ogni
giorno di quell'angustiato popolo, di modo che ho io sempre sospettato
che la _giustizia catalana_, passata in proverbio per questi paesi,
avesse origine dai lor perversi portamenti[966]. Giunti oramai all'orlo
della disperazione que' cittadini, chiariti della differenza che passa
fra l'essere governati dal principe proprio, e il vivere all'ubbidienza
di gente straniera, ordinariamente venuta solo per succiare il
sangue de' popoli; e vogliosi di ritornare sotto l'amorevol dominio
de' principi estensi, nel dì 4 d'agosto del presente anno mossero
a rumore la terra, e colle armi incominciarono aspra battaglia con
essi Guasconi. Ritiraronsi costoro in Castel Tealdo, e tutte l'altre
fortezze della città vennero alle mani dei Ferraresi, i quali spedirono
tosto a _Rinaldo_ ed _Obizzo marchesi d'Este_, figliuoli del _marchese
Aldrovandino_, acciocchè venissero. Vennero questi senza perdere tempo;
e quel popolo, confortato dalla loro presenza e valore, tosto si diede
ad espugnare Castel Tealdo per terra e pel Po con delle barbotte e con
un lupo, cioè con un castello posto sopra due navi. Studiaronsi nello
stesso tempo i marchesi estensi coi Pepoli ed altri amici di Bologna di
far differire la venuta dell'esercito bolognese in aiuto dei Guasconi;
e camminò così felicemente il concerto e l'indefessa espugnazion del
castello, che prima dell'arrivo de' Bolognesi l'ebbero in mano colla
morte di tutto quel presidio, con poscia darlo alle fiamme e diruparlo.
Liberati in questa guisa i Ferraresi dal giogo straniero, con immenso
giubilo diedero, ossia restituirono, la signoria della città ai
marchesi d'Este suddetti nel dì 15 d'agosto. In quest'anno ancora nel
mese di settembre _Cane dalla Scala, Passerino_ signor di Mantova e
di Modena, e _Luchino_ figliuolo di _Marco Visconte_[967] fecero oste
di nuovo contra di Cremona. S'era quella città poco dianzi più che mai
scompigliata, perchè, rientratovi il _marchese Jacopo Cavalcabò_, avea
sotto la buona fede ucciso Egidio Piperata capitano del popolo con
cinquanta de' migliori cittadini. Ne fuggì Ponzino de' Ponzoni co' suoi
seguaci, e fatto ricorso ai capi della lega ghibellina, li condusse
all'assedio di Cremona. Ma, per quanto operassero, nulla poterono
guadagnare: tale e tanta fu la difesa di quel popolo aiutato dai
Bresciani. In questo mentre i Bolognesi[968], per distorre Passerino da
quell'impresa, nel dì 19 d'ottobre ostilmente vennero sul territorio
di Modena sino alla villa d'Albareto, commettendo in tutte quelle
vicinanze ogni male in danno de' Modenesi. Varie guerre eziandio furono
in questi tempi nell'Astigiano e nel Piemonte[969], che per essere
di poco momento io le tralascio. Altre ne furono in Romagna[970],
dove Diego di Larae, conte di quella provincia pel re Roberto, andò
all'assedio di Forlì nel dì 28 di giugno, ma con poco profitto. Poscia
nel settembre seguì pace fra lui e i Cesenati dall'una parte e i
Forlivesi dall'altra.

Spedì nel gennaio di quest'anno[971] _papa Giovanni XXII_ lettere
esortatorie di pace, e nunzii ancora ai principi e alle città d'Italia,
insinuando loro che, deposti gli odii, e dato fine alle fazioni,
abbracciassero tutti la concordia. Questo appunto era, ed è, l'uffizio
de' sommi pontefici; ed abbiam già veduto di sopra che tali esortazioni
fecero frutto in Piacenza, Parma e Modena. Ma altro ci volea che
parole a guarir le cancrene d'allora. Si aumentò poi questa terribil
malattia, dacchè papa Giovanni, cessando d'essere padre comune, sposò
gl'interessi del _re Roberto_, e divenne aperto protettore de' soli
Guelfi. Era questo pontefice, per attestato di Ferreto[972] e del
Villani[973], creatura d'esso re. Da lui riconosceva tutto il suo
essere, perchè in sua corte era dal nulla salito in alto, e coll'aver
finte lettere (se pure è vero) a nome d'esso re, avea ottenuto dal
papa il vescovato di Freius; e poi per opera di lui era giunto alla
sacra porpora e al pontificato. Chi ben rifletterà al sistema di questi
tempi, non avrà difficoltà ad immaginare che il suddetto re Roberto
tendeva al dominio di tutta l'Italia; odiava i Ghibellini fautori
dell'imperio, perchè contrarii a' suoi disegni; nè volentieri vedeva
in Italia imperadore alcuno, standogli davanti agli occhi i pericoli
corsi sotto Arrigo VII. Cadde pure in acconcio dei suoi affari che in
Germania fossero eletti in discordia due re de' Romani, cioè _Lodovico
il Bavaro_ e _Federigo d'Austria._ Gran cura ebbe sempre Roberto che
papa Giovanni non decidesse mai la contesa; e dacchè, siccome vedremo.
L'ebbe il Bavaro decisa coll'armi, Roberto procurò che seguitasse la
ripugnanza della corte pontificia a non voler mai riconoscere per
re dei Romani esso Bavaro: dal che provennero sconcerti e scandali
gravissimi. Stuzzicò inoltre esso re papa _Clemente V_, e poi lo stesso
papa _Giovanni XXII_, a far da padrone nel regno d'Italia, vacante
l'imperio, per quanto allora si pretendea. Motivo di stupore, siccome
già accennai, può esser oggidì, come si giugnesse in quei tempi a
dichiarar vassalli della santa Sede gl'imperadori, e spettante al papa
l'assoluto comando in esso regno italico nella vacanza dell'imperio.
Ma non è da stupire, considerando che il re Roberto faceva allora da
papa; nè i pontefici operavano se non quello che a lui piaceva. Per
questa via si studiava Roberto di stendere le ali per l'Italia tutta
colla depression de' Ghibellini, ed innalzamento de' Guelfi suoi
partigiani. Il peggio fu che sopra questa base dell'autorità temporale
e del governo dei papi nel regno d'Italia si fondarono le scomuniche
e gl'interdetti contra chi non era ubbidiente ai voleri pontifizii.
Abbiamo dagli Annali Milanesi[974] che nell'anno precedente, ma più
probabilmente nel presente, avea papa Giovanni comandato che niuno in
Italia s'intitolasse vicario imperiale, nè si mischiasse nel governo
delle terre dell'imperio senza licenza della Sede Apostolica. Perciò
_Matteo Visconte_, lasciato quel titolo, si fece proclamar dal popolo
signor generale di Milano. E perch'egli non mise in libertà i Torriani
prigioni, come pretendeva il papa, nè volle dipendere da lui nel
dominio di Milano, fu sottomessa quella città all'interdetto, e poi
scomunicato esso Matteo. All'incontro _Cane dalla Scala_[975] nel dì
16 di marzo del presente anno riconobbe per re de' Romani l'eletto
_Federigo d'Austria_, gli giurò fedeltà, e da lui prese il titolo di
vicario dell'imperio in Verona e Vicenza. Intimò in quest'anno papa
Giovanni[976] ai Ferraresi di rilasciare il dominio di quella città
in mano de' vescovi di Bologna e d'Arras suoi deputati, sotto pena
delle scomuniche. Ma i Ferraresi, che troppo malconci s'erano ritrovati
dacchè passò la lor città sotto il governo pontificio, diedero di belle
parole, ma si guardarono di venire a' fatti, sentendosi troppo bene
sotto il governo de' marchesi estensi.

NOTE:

[950] Bonifacius de Morano, Chron., tom. 11 Rer. Italic.

[951] Chron. Caesen., tom. 14 Rer. Ital.

[952] Cortus, Chron., tom. 12 Rer. Ital.

[953] Raynaldus, Annal. Eccles.

[954] Nicol. Special., Histor., lib. 7, cap. 8, tom. 10 Rer. Ital.
Giovanni Villani, lib. 9, cap. 65.

[955] Georgius Stella, Annal. Genuens., tom. 17 Rer. Ital.

[956] Giovanni Villani, lib. 9, cap. 85.

[957] Chron. Estense, tom. 15 Rer. Ital.

[958] Chron. Placent., tom. 16 Rer. Ital.

[959] Moran., Chron. Mutinens., tom. 11 Rer. Ital. Johannes de Bazano,
Chron., tom. 15 Rer. Ital.

[960] Chron. Veronens., tom. 8 Rer. Ital. Chron. Estense, ubi sopra.

[961] Chron. Patavin., tom. 8 Rer. Ital. Cortus, Chron., et alii.

[962] Ferretus Vicentinus, lib. 7, tom. 9 Rer. Ital.

[963] Albertinus Mussatus, tom. 8 Rer. Ital. Ferretus Vicentinus, lib.
7, tom. 9 Rer. Ital.

[964] Cortus, Chron., tom. 12 Rer. Ital.

[965] Chron. Caesen., tom. 14 Rer. Ital.

[966] Chron. Estense, tom. 14 Rer. Ital. Johannes de Bazano, tom.
15 Rer. Ital. Ferretus Vicentinus, lib. 7, tom. 9 Rer. Ital. Cortus,
Chron., tom. 12 Rer. Ital.

[967] Corio, Istor. di Milano.

[968] Johannes de Bazano, Chron., tom. 15 Rer. Ital. Moranus, Chron.
Mutinens., tom. 11 Rer. Ital.

[969] Chron. Astense, cap. 94, tom. 11 Rer. Ital.

[970] Chron. Caesen., tom. 14 Rer. Ital.

[971] Raynaldus, Annal. Eccl.

[972] Ferretus Vicentinus, lib. 7, tom. 9 Rer. Italic.

[973] Giovanni Villani, lib. 9.

[974] Annal. Mediolan., tom. 16 Rer. Ital. Bonincontr., Chron., lib. 2,
cap. 22, tom. 12 Rer. Ital.

[975] Cortus, Chronic., tom. 12 Rer. Ital.

[976] Raynaldus, Annal. Eccles.




    Anno di CRISTO MCCCXVIII. Indizione I.

    GIOVANNI XXII papa 3.
    Imperio vacante.


Diedesi nel dì 25 di marzo di questo anno principio ad una memorabile
dolorosa scena in Genova[977], per l'implacabil discordia di que'
cittadini. I Doria e gli Spinoli fuorusciti ghibellini, pieni di
astio contra de' Fieschi, Grimaldi e degli altri Guelfi dominanti
nella patria, fecero venir di Lombardia con un possente esercito
di cavalleria e fanteria _Marco Visconte_ figliuolo di _Matteo_, il
quale, unito colle forze d'essi fuorusciti, cinse d'assedio la città
di Genova, città ben provveduta prima dai Guelfi, e con impareggiabil
coraggio da loro difesa. La torre del Faro per due mesi si tenne salda
contro tutti gli sforzi degli assedianti. Infine fu presa; preso ancora
fu il borgo di Prea e quel di Sant'Agnese nel dì 27 di giugno, e si
cominciò a tormentare colle macchine la città medesima. Trovandosi
in questa maniera molto allo stretto i Genovesi dominanti, spedirono
ambasciatori al _re Roberto_, esponendogli quel che loro avveniva per
avere aderito alle di lui insinuazioni, ed offerendogli la signoria
della città, purchè in tanto bisogno recasse loro soccorso. Non altro
che questo desiderava ed aspettava Roberto. Però, messa insieme una
flotta di ventisette galee e di quaranta uscieri, cioè navi grosse da
trasporto, e di altri legni, dove imbarcò mille e dugento cavalieri,
sei mila fanti e copiosa vettovaglia[978], in persona egli stesso colla
regina sua moglie, e con _Filippo principe_ di Taranto e _Giovanni
principe_ della Morea, suoi fratelli, venne a Genova nel dì 20 di
luglio, e vi fece nel dì seguente la sua solenne entrata. Poscia nel dì
27 d'esso mese fu data a lui, e insieme a _papa Giovanni_, la signoria
assoluta di Genova per dieci anni avvenire. Era un'apparenza quella
compagnia del papa. Roberto se ne serviva per fare paura ai Ghibellini,
e maggiormente assodare la sua fazione e signoria in quella città. Non
cessò per questo l'armata ghibellina di far guerra viva alla città,
molestandola continuamente coi trabucchi e colle altre macchine da
guerra e con varii assalti; e, tuttochè Roberto avesse un poderoso
esercito, superiore di molto a quel de' nemici, per gli aiuti a lui
venuti dalla Toscana, pure, tenendo i nemici le fortezze d'intorno,
campeggiar non poteva, e gli conveniva dimorare stretto nella città.
Di grandi prodezze si fecero in tal occasione da amendue le parti; ma
troppo io mi dilungherei se volessi narrarle. Arrivò a tanta audacia
_Marco Visconte_, che mandò a sfidare lo stesso re di combattere con
lui a corpo a corpo per terminar quella contesa: del che molto si
offese, e grande sdegno ne prese Roberto.

Secondo il pessimo costume di questi sì sconvolti tempi, turbossi
nell'anno presente la quiete di Modena[979], dove era signore
_Passerino de' Bonacossi_, signore ancora di Mantova. Zaccheria de'
Tosabecchi gli tolse la nobil terra di Carpi nel dì 17 di gennaio.
Nella mezza notte dello stesso giorno Francesco dalla Mirandola
con Prendiparte suo figliuolo e Guido de' Pii, nobili e potenti di
questa città, che nel precedente anno aveano ricevuto per grazia
di rientrarci, mossero a rumore il popolo modenese, e coll'armi
costrinsero i provvisionati di Passerino a ritirarsi nelle case de'
nobili di Fredo, dove assediati, impetrarono poi l'uscita libera fuori
della città. Così _Francesco Pico_ dalla Mirandola si fece proclamar
signore di Modena. Niccolò da Fredo gli consegnò dipoi Spilamberto, per
liberar Giovanni suo fratello dalle carceri, e similmente Arrivieri da
Magreta gli rassegnò il suo castello. Nel dì primo di marzo tutti gli
sbanditi da Modena rientrarono nella città con gran festa; ma nel dì 2
d'aprile il suddetto Francesco bandì le famiglie dei nobili da Fredo,
da Magreta e de' Buzzalini; le quali, ricorse a Passerino, fecero
che egli con Cane dalla Scala e molte schiere d'armati nel dì 27 di
luglio venisse ad assediar Modena. Vedendo poi che niuna commozione
si facea nella città, e dato in darno un assalto dai fuorusciti, se
ne andarono tutti dopo sette dì, malcontenti. Più felicemente riuscì
ai collegati Ghibellini l'impresa di Cremona, dove signoreggiava il
_marchese Jacopo Cavalcabò_ di fazione guelfa. Diedero essi nuovo
aiuto a _Ponzino de' Ponzoni_[980]; e questi, con intelligenza d'alcuni
cittadini, entrò la mattina per tempo nel dì 9 d'aprile (il Corio[981]
scrive di febbraio, ma credo con errore) in quella città, e prese la
piazza. Allora il Cavalcabò in fretta coi suoi seguaci scappò fuori
della città[982]. Il Ponzone dipoi fu proclamato dal popolo signore
di Cremona, ma di Cremona città oramai spopolata ed impoverita per le
tante passate sciagure. Giovanni da Bazano scrive[983] che Passerino
dei Bonacossi fu dipoi creato signor di quella città. Anche in Padova
accadde mutazion di governo[984]. Dacchè riuscì alla accortezza e
potenza di _Jacopo da Carrara_ e de' suoi consorti di far ritirare da
quella città la ricca ed emula casa de' Macaruffi con altre potenti
famiglie, e con Albertino Mussato istorico, facile fu a lui di ottenere
ancora il principato di quella città. Fece pertanto esso Carrarese
raunare il consiglio generale dei Padovani, dove espose la necessità di
quei tempi d'eleggere un signore perpetuo, in cui stesse la balia e la
cura del pubblico governo per cagion de' correnti bisogni. Il concerto
era fatto; senza venire allo scrutinio, tutti i Guelfi e i Ghibellini
ancora, con segreto contento di Cane dalla Scala, gridarono lor signore
Jacopo da Carrara, che fu il primo di sua casa a signoreggiar quella
terra. Questi poi, per quanto potè, cercò l'amicizia di Cane: al qual
fine promise ancora di dar per moglie _Taddea_ sua figliuola di età
puerile a _Mastino_ nipote d'esso Cane. In un parlamento tenuto a dì
16 di dicembre in Soncino, fu nel presente anno[985] dichiarato il
suddetto Cane dalla Scala capitan generale della lega dei Ghibellini
collo stipendio di mille fiorini d'oro per mese. Se crediamo a Galvano
Fiamma, fu questo un ripiego preso dalla sagacità di _Matteo Visconte_,
perchè il re Roberto facea di grandi esibizioni a Cane per istaccarlo
dagli altri Ghibellini. Aveva esso Cane[986] dei trattati con alcuni
cittadini di Trivigi, e vogliosissimo di quell'acquisto, nel dì primo
d'ottobre spedì colà Uguccion dalla Faggiuola suo capitan generale
coll'esercito suo. Non ebbe effetto la congiura. Tuttavia in suo potere
vennero le principali terre di quel contado, cioè Noale, Asolo, Monte
di Belluna, e fu cominciato un blocco a quella città.

NOTE:

[977] Georgius Stella, Annales Genuens., tom. 17 Rer. Ital. Giovanni
Villani, lib. 9, cap. 68.

[978] Chron. Astense, cap. 99, tom. 9 Rer. Ital.

[979] Moranus, Chron. Mutinens., tom 11 Rer. Ital. Johann. de Bazano,
Chron., tom. 15 Rer. Ital.

[980] Chron. Placentin., tom. 16 Rer. Ital.

[981] Corio, Istor. di Milano.

[982] Giovanni Villani, lib. 9. cap. 89.

[983] Johann. de Bazano, Chron., tom. 15 Rer. Italic.

[984] Cortus. Chron., tom. 9 Rer. Ital. Ferretus Vicentinus, tom. 12
Rer. Ital. Chron. Patavin., tom. 8 Rer. Ital.




    Anno di CRISTO MCCCXIX. Indizione II.

    GIOVANNI XXII papa 4.
    Imperio vacante.


Ostinatamente continuarono anche nel verno i Lombardi e i Genovesi
fuorusciti l'assedio di Genova[987]. Rincresceva non poco al _re
Roberto_ di trovarsi così chiuso in quella città, e senza poter
fare impresa alcuna luminosa e degna di un par suo. Finalmente gli
fu suggerita la maniera propria di vincere quella pugna. Fece egli
imbarcare nelle sue navi quattordici mila combattenti con ordine di
sbarcare a Sestri di Ponente, per aver campo di far battaglia coi
nemici in quella pianura. Corsero per impedire lo sbarco i Ghibellini;
ma finalmente nel dì cinque di febbraio la fanteria guelfa saltò in
terra, e, benchè tre volte rispinta, fece ritirare i Ghibellini a
Castiglione, e di là ancora li fece poco appresso sloggiare. Allora
_Marco Visconte_, trovandosi fra due fuochi, e temendo anche della fede
dei fuorusciti genovesi, perchè era insorta discordia fra i Doria e
gli Spinoli, levò precipitosamente il campo, lasciando indietro parte
ancora dell'armi e del bagaglio, e con gran fretta si ritirò a Buzzala,
a Gavi e ad altri luoghi. Tutto contento allora il re Roberto d'aver
liberata Genova, e lasciato ivi per suo vicario Ricciardo Gambatesa,
nel dì 29 d'aprile, colla regina, co' fratelli e molti suoi nobili e
genti d'armi s'imbarcò in sette galee (il Villani scrive, e con più
verisimiglianza[988], in quaranta), e fece vela per andare alla corte
pontificia dimorante in Avignone. Credevansi oramai i Genovesi di
riposare, quando nel dì 25 di maggio si videro i Ghibellini di Savona
entrare con sei galee ben armate nel porto di Genova, e rapire una
grossa galea carica di merci, destinata per Fiandra. Poscia nel dì
27 di luglio eccoti arrivar l'esercito de' fuorusciti e dei Lombardi
ghibellini, che di nuovo strinsero d'assedio la città medesima di
Genova. Aveano essi armato in Savona vent'otto galee, colle quali
fecero gran danno alle riviere e alla stessa città. Nulla dirò
io degli assalti e delle frequenti battaglie succedute in questo
insigne assedio. Se grandi furono le offese, non minor fu la difesa,
gareggiando in valore ambedue le parti; e per tutto l'anno seguitò
dipoi questa brutta musica con istrage di moltissimi combattenti.
Fu continuato per tutto il verno l'assedio, ossia blocco di Trivigi,
fatto dall'armi di Cane dalla Scala[989]. Trovandosi in così pericoloso
stato Rambaldo conte di Collalto, gli Avvocati, Azzoni ed altri nobili
di quella città, spedirono ambasciatori a _Federigo duca_ di Austria,
eletto re de' Romani, pregandolo di prendere la signoria di Trivigi e
di soccorrerli. Accettata volentieri tale esibizione, Federigo inviò
tosto il conte di Gorizia con un grosso corpo di milizie tedesche a
prendere il possesso di quella città. Allora Cane si ritirò da que'
contorni, e cercò l'amicizia d'esso conte, con cui ancora stabilì
pace nel mese di giugno. Ma l'inquieto Cane non finiva mai un'impresa,
che nello stesso tempo non ne macchinasse un'altra. Ancorchè fossero
freschi i capitoli della pace fermata coi Padovani, pure cominciò a
cercar de' pretesti per romperla. Fatta lega con _Rinaldo_ ed _Obizzo
marchesi_ di Este, dominanti in Ferrara, Rovigo ed altri paesi, pretese
che _Jacopo da Carrara_ signor di Padova rimettesse in città tutti
i fuorusciti: altrimenti vi avrebbe egli provveduto. Era disposto
il Carrarese a farlo; ma Cane, trovati degli altri uncini, non si
mostrò contento delle condizioni, e poi nel dì quinto d'agosto andò
all'assedio di Padova. Cercò allora Jacopo da Carrara soccorso dal
conte di Gorizia. S'interposero anche i Veneziani per la pace, ma
senza effetto, perchè troppo ingorde erano le dimande di Cane. Jacopo
da Carrara, che non volea veder perire così miseramente la patria
sua, fece esibire al conte di Gorizia la signoria di Padova, da darsi
a Federigo duca d'Austria. Vi acconsentì il conte con far di larghe
promesse ai Padovani nel dì quattro di novembre. E Federigo mandò nuove
genti in aiuto loro. Non era ancora palese questo trattato, quando il
conte di Gorizia, mostrandosi tuttavia in favore di Cane, spedì al di
lui campo cento de' suoi cavalieri, con ordine segreto che, uscendo i
Padovani, tentassero con loro di far prigione Cane. Più scaltro Cane,
al vedere esposta bandiera rossa nelle mura di Padova, immaginò tosto
quel ch'era, e disarmati quei Tedeschi, li fece tutti prigioni. Sotto
quella città terminò sua vita Uguccion dalla Faggiuola, che tanto avea
fatto parlare di sè in Italia, e fu onorevolmente seppellito in Verona.

Guerra eziandio fu in Piemonte[990]. Nella vigilia di san Giovanni
Batista di giugno _Marco Visconte_ figliuolo di _Matteo_ con gli usciti
d'Asti, e più di mille cavalli ed altrettanti fanti, andò sotto la
città di Asti, dirupò gli spalti, e diede un assalto, in cui circa
cinquanta soldati entrarono nella città, ma furono anche vigorosamente
respinti. Scorgendo più difficile di quel che si pensavano l'impresa,
se ne andarono con Dio. All'incontro _Ugo del Balzo_, vicario del _re
Roberto_ in Piemonte, uno de' più prodi capitani di quel tempo[991],
si portò con tutte le sue forze e con quelle degli Astigiani sul
fine di novembre all'assedio d'Alessandria, città allora soggetta ai
Visconti, e per tradimento entrò nel borgo di Bergolio. Ma, andando
nella seconda domenica di dicembre a Monte Castello con un corpo di sua
gente, si scontrò con _Luchino Visconte_ mandato da Matteo suo padre
con quattrocento cavalli in soccorso di Alessandria. Subito furono
le lancie in resta; gran combattimento si fece: rimasero sconfitti i
Provenzali, e lo stesso Ugo del Balzo con più di venti ferite perdè
ivi la vita. Nel dì 16 di maggio Manfredi de' Pii prese la nobil
terra di Campi colla morte e prigionia d'alcuni de' Tosabecchi[992],
che se n'erano impadroniti. Poscia Francesco dalla Mirandola, signore
allora di Modena, nel dì 28 di settembre colla milizia de' Modenesi
andò all'assedio di Carpi. Tanto fecero con danari i fuorusciti, che
_Giberto da Correggio_, nell'andare con gran quantità di cavalli verso
il Bresciano, si portò colà e fece levar quell'assedio. Il perchè
Francesco dalla Mirandola, trovandosi attorniato da' nemici, mentre
anche i signori di Sassuolo, ad istanza di _Passerino_ de' Bonacossi,
gli faceano guerra viva, venne alla risoluzione di trattar accordo
con esso Passerino signore di Mantova, e di restituirgli il dominio di
Modena. La concordia fu fatta, e nel dì ultimo di novembre ritornarono
i Bonacossi in possesso di questa città. Furono mandati a' confini i
Guelfi, ma con lasciar godere i beni alle loro famiglie. A tutti faceva
paura in questi tempi l'infaticabil _Cane dalla Scala_: ma spezialmente
ne temevano i Bresciani, perchè li teneva in un continuo allarme per
le molte castella che stavano in mano dei lor fuorusciti ghibellini,
protetti dal medesimo Cane e da Passerino signor di Mantova. Fatto
dunque consiglio generale in Brescia, determinò quel popolo di dar
la signoria della lor città al _re Roberto_, capo e protettor de'
Guelfi, sperando sotto le ali sue di sostenersi meglio in mezzo a
tanti nemici[993]. Non era il re partito per anche da Genova, quando
arrivarono colà i Bresciani coll'offerta suddetta, che fu di buon cuore
accettata nel dì 28 di gennaio, siccome apparisce dalle lettere d'esso
re scritte a' Bresciani, e rapportate dal Malvezzi. Poscia, giunto
Roberto ad Avignone, di colà spedì a Brescia per suo vicario Giovanni
da Acquabianca nel mese di giugno. Risentirono ben tosto i buoni
influssi della loro risoluzione i Bresciani; imperocchè Roberto ordinò
ai Fiorentini, Bolognesi ed altri della lega guelfa di somministrar
loro un abbondante soccorso.

Fecesi in Bologna[994] una taglia di mille cavalieri; capitano d'essa
Giberto da Correggio, che vi unì altra sua gente e i fuorusciti di
Cremona, e marciò alla volta di Brescia. Quivi col popolo bresciano
fece gran guerra ai lor fuorusciti, e quasi tutte le castella da
loro occupate ritornarono alla divozione della città. Fece di più il
Correggiesco. Alle istanze di Jacobo Cavalcabò, che seco militava coi
fuorusciti guelfi di Cremona, venne coll'esercito e collo stesso regio
vicario per isnidar da Cremona i Ghibellini. Era divenuta oramai quella
smunta città il giuoco della fortuna[995]. Una notte del mese d'ottobre
per tradimento v'entrò Giberto da Correggio colla sua armata, la
qual vi commise crudeltà ed iniquità senza fine; uccise o discacciò i
Ghibellini ed il presidio ivi posto da Cane e da Passerino. Se crediamo
al Corio[996], il Cavalcabò tornò ad esserne signore; ma le Croniche
più vecchie asseriscono che ne restò padrone Giberto, il quale non
vi dovette far le radici, per quanto vedremo. Ma mentre il suddetto
vicario regio era in Cremona (il perchè non si sa), il popolo di
Brescia corse al palagio della sua residenza, e diede il sacco a tutto
quanto il suo arnese. Elessero dipoi per vicario un Simone Tempesta
oltramontano, che fu poscia confermato dal re Roberto, ma non senza
suo sdegno, avendo egli digerita la insolenza di quel feroce popolo
per non potere di meno. Fu mandato in quest'anno da _papa Giovanni_
per conte della Romagna[997] _Aimerico da Castello Lucio_, gran dottore
di legge. Questi fabbricò poi una fortissima rocca in Bertinoro ed un
buon castello in Cesena. L'ubbidivano i Romagnuoli in pagar le taglie
e il tributo de' Fumanti, ma per sè ritennero le città e terre collo
stesso dominio o governo di prima. Secondo la Cronica di Cesena, una
fiera pestilenza fu in quest'anno in Italia, e specialmente afflisse
la Romagna. Nella marca d'Ancona, non so se per gli demeriti degli
uffiziali pontifizii, oppure per le iniquità dei popoli, seguirono
delle funeste novità[998]. I popoli di Recanati e d'Osimo presero
l'armi contra di _Amelio marchese_ di quella marca, e trucidarono ben
trecento de' suoi parziali, non la perdonando il loro furore neppure
agl'innocenti figliuoli; scacciarono ancora il vescovo ed il clero,
con altre enormità che son da tacere. Chiamarono essi al loro governo
_Federigo conte_ di Montefeltro, gran caporale dei Ghibellini in quelle
contrade[999]. L'esempio di costoro servì ai Ghibellini di Spoleti,
spalleggiati dal medesimo conte Federigo, per prender nel novembre
l'armi contro ai Guelfi concittadini, e per cacciarne ducento in
prigione, e mettere in fuga il resto. Quivi ancora seguirono omicidii,
incendii ed altre scelleraggini, compagne fedeli dei saccheggi.
Per questo eccesso i Perugini, guelfi allora di fazione, che non
erano potuti accorrere a tempo in aiuto degli oppressi, impresero
poi l'assedio di Spoleti. E il papa mandò in Italia _Beltrando dal
Poggetto_ cardinale di San Marcello, il quale dai malevoli veniva
creduto figliuolo del medesimo papa[1000], per provvedere ai disordini
dello Stato ecclesiastico, originati principalmente dal volere stare
i papi a darsi bel tempo in Provenza, abbandonata la sedia loro
data da Dio e i sudditi proprii. Fece in quest'anno[1001] _Matteo
Visconte_ un'azion degna di lode, e fu quella di ricuperare il tesoro
della chiesa di Monza, che già fu impegnato dai Torriani quarantasei
anni prima, consistente in corone d'oro, calici ed altri vasi ornati
di pietre preziose, di valore di ventisei mila fiorini di oro.
Disimpegnato che l'ebbe, portollo in persona a Monza nella vigilia del
santo Natale, e colle sue mani lo pose nell'altare, raccomandandolo
efficacemente a quei canonici.

NOTE:

[985] Ferretus Vicentinus, lib. 7, tom, 9 Rer. Ital. Gualv. Flamma,
cap. 357, tom. 11 Rer. Ital. Chron. Veronens., tom. 8 Rer. Ital.

[986] Cortus. Chron., tom. 12 Rer. Ital.

[987] Georgius Stella, Annal. Genuens., tom. 17 Rer. Ital.

[988] Giovanni Villani, lib. 9, cap. 96.

[989] Cortus. Chron., tom. 12 Rer. Ital.

[990] Chron. Astense, cap. 99, tom. 11 Rer. Ital. Bonincontrus, Chron.
Mod., cap. 23, tom. 12 Rer. Italic.

[991] Gualvaneus Flamma, cap. 358, tom. 11 Rer. Italic.

[992] Bonifacius Moranus, Chron., tom. 11 Rer. Ital. Johan. de Bazano,
Chron. Mutinens., tom. 15 Rer. Ital.

[993] Malvecius, Chron. Brixian., tom. 14 Rer. Italic.

[994] Giovanni Villani, lib. 9, cap. 99.

[995] Chron. Placent., tom. 16 Rer. Ital. Chron. Estense, tom. 15 Rer.
Ital.

[996] Corio, Istor. di Milano.

[997] Chron. Caesen., tom. 14 Rer. Ital.

[998] Raynaldus, in Annal. Eccles.

[999] Giovanni Villani, lib. 9, cap. 102.

[1000] Petrarca, epist. 7 sine titulo. Giovanni Villani, et alii.

[1001] Bonincontrus, Chron. Mod., lib. 2, cap. 25, tom. 12 Rer. Ital.




    Anno di CRISTO MCCCXX. Indizione III.

    GIOVANNI XXII papa 5.
    Imperio vacante.


Arrivato nell'anno precedente ad Avignone il _re Roberto_ per chiedere
a _papa Giovanni_ aiuto contra de' Lombardi assediatori di Genova,
allora fu che espresse il suo sdegno e desio di vendicarsi; giacchè
a lui pareva un enorme affronto quell'averlo i Lombardi assediato
e ristretto in Genova, perchè doveano quegl'insolenti, dacchè
seppero essere ivi in persona un re, colla testa bassa andarsene
con Dio. Giovanni canonico di San Vittore, scrittor di questi tempi,
confessa[1002], avere Roberto anche egli così assedialo il papa, suo,
per così dire, schiavo, che niuna spedizione si faceva allora nella
curia pontificia. _Dictus autem rex cum papa moram faciens ita eum
suis negotiis occupabat, quod nihil, aut parum expediebatur in Curia,
immo etiam negotia personalia papae totaliter infecta remanebant._ Ma
che si trattava con tanti colloquii in que' gabinetti? Di annientare
il ghibellinismo in Italia, e di aprir la strada al re Roberto di
divenir padrone d'essa Italia, con escludere i due litiganti eletti
re de' Romani in Germania[1003]. A questo fine Roberto si fece creare
o conformare vicario d'Italia, vacante l'imperio, e subordinato a lui
con questo titolo _Filippo di Valois_, del quale fra poco parleremo.
Se riusciva a Roberto di abbassare i Ghibellini, e di ottenere il
dominio o governo delle città tenute da loro, siccome avea fatto di
tante città guelfe, avrebbe poi pensato se conveniva restituir tutto
a chi avesse voluto venir di Germania a cercar la corona di Italia.
Niuno intanto dei due principi litiganti osava di calare in Italia,
perchè Roberto seppe ben instruire papa Giovanni XXII per impedirlo.
Ora la maniera di distruggere il velenoso serpente del ghibellinismo
era quella di schiacciarne il capo, cioè _Matteo Visconte_, padrone
allora di Milano, Pavia, Piacenza, Novara, Alessandria, Tortona,
Como, Lodi, Bergamo e d'altre terre. Vinto questo, andava il resto.
Operò dunque Roberto, che se Matteo non ubbidiva co' suoi figliuoli ai
comandamenti del papa, fosse scomunicato, e posto l'interdetto a tutte
le città da lui possedute; e che anche il papa gli facesse guerra, ed
impiegasse i tesori della Chiesa in questa creduta probabilmente santa
impresa. A buon conto, dieci galee, preparate ed armate dal papa per
mandarle in Terra santa, furono cedute al re per valersene in aiuto
de' Genovesi. Ma perciocchè si sarebbe potuto dire, siccome infatti
si disse[1004], che al pontefice sconveniva il mischiarsi in guerre
per invadere gli Stati altrui, e poco ben sonare il far servire la
religione a fini politici; mentre non appariva che i romani pontefici
avessero diritto alcuno temporale sopra Milano e sopra le altre città
di Lombardia, marca di Verona e Toscana, mentre essi principi tenevano
quelle città dall'imperio e le conservavano per l'imperio[1005]: fu
anche trovato il ripiego di dar colore di religione a questa guerra.
Andò pertanto ordine agli inquisitori di fare un processo di eresia a
Matteo Visconte e a' suoi figliuoli[1006]; e lo stesso dipoi fu fatto
contro _Cane dalla Scala_, _Passerino_ signor di Mantova, i _marchesi
estensi_ signori di Ferrara, ed altri capi de' Ghibellini d'allora: i
quali tutti, benchè protestassero d'essere buoni cattolici e ubbidienti
alla Chiesa nello spirituale, pure si trovarono dichiarati eretici, e
fu predicata contro di loro la croce. In somma abusossi il re Roberto,
per quanto potè, della smoderata sua autorità nella corte pontificia,
facendo far quanti passi a lui piacquero a papa Giovanni, con porgere
ora motivo a noi di deplorare i tempi d'allora. Che i re e principi
della terra facciano guerre, è una pension dura, ma inevitabile, di
questo misero mondo. Inoltre, che il re Roberto tendesse a conquistar
l'Italia, può aver qualche scusa. Altrettanto ancora faceano dal
canto loro i Ghibellini; nè questi certo nelle iniquità la cedevano ai
Guelfi. Ma sempre sarà da desiderare che il sacerdozio, istituito da
Dio per bene dell'anime e per seminar la pace, non entri ad aiutare e
fomentar la ambiziose voglie de' principi terreni, e molto più guardi
dall'ambizione sè stesso.

Ora il papa e il re Roberto, a fin di compiere la meditata impresa,
sommossero il giovane principe _Filippo di Valois_ della casa di
Francia, figliuolo di quel Carlo, tuttavia vivente, che già vedemmo in
Italia a' tempi di Bonifazio VIII[1007], e il mandarono in Lombardia
con bella armata di baroni ed uomini d'armi. A lui si unì con altra
gente, e coi fuorusciti guelfi di varie città, _Beltrando dal Poggetto_
cardinale legato. Fecero amendue capo alla città d'Asti, che ubbidiva
al re Roberto, nel giorno cinque di luglio. Già un mese correva che
con viva guerra si disputava fra le due potenti case de' Tizzoni
e degli Avvocati il possesso e dominio della città di Vercelli. I
cavalieri tedeschi di Matteo Visconte erano a quell'assedio in favore
de' Tizzoni ghibellini. Udito questo rumore, Filippo di Valois, senza
voler aspettare i rinforzi d'altri combattenti, che gli doveano venir
di Francia, parte dal papa, parte dal re Roberto, dal re di Francia
e dal principe Carlo suo padre, ed anche da Bologna e Toscana, corse
a Vercelli per desio di liberar gli Avvocati guelfi assediati dai
Ghibellini. Ma non perdè tempo Matteo Visconte[1008] ad inviare a
quella medesima danza _Galeazzo_ e _Marco_ suoi figliuoli con più
di tre mila cavalli (altri dicono cinque mila) e circa trenta mila
pedoni, raccolti da tutte le città sue suddite o amiche di Lombardia.
A questo formidabile sforzo d'armi venne incontro l'esercito franzese
con apparenza di voler battaglia; ma battaglia non seguì. Bensì avvenne
che Filippo di Valois, qual era venuto, se ne tornò con sue genti in
Francia, maledetto e vituperato dagli aderenti suoi rimasti in Italia
colle mani piene solamente di mosche. Molte per questa cagione furono
le dicerie d'allora[1009]. Chi attribuì la di lui ritirata a' danari
ben impiegati dai Visconti, per guadagnar lui, o Bernardo da Mangolio
o Mercolio, suo maresciallo; e chi all'essersi trovato quel principe
come assediato, senza poter avere sussistenza per gli uomini e per
li cavalli; e chi all'avergli Galeazzo Visconte, o in persona o per
mediatori[1010], fatto conoscere lo svantaggio in cui egli si trovava,
per essere l'armata, de' Milanesi e collegati più di due cotanti che
quella della Chiesa; e che esso Galeazzo, per la riverenza professata
da lui a quel principe, al conte di Valois suo padre, da cui era stato
fatto cavaliere, nol volea offendere, come potea. E questo è ben più
probabile, considerato il valore e l'onoratezza di quel principe,
e confessando il Villani, essersi scusato Filippo col pontefice e
col padre d'aver così operato, perchè esso papa e il re Roberto non
l'aveano fornito a tempo della moneta e gente promessa. Quel che è
certo, regalato dai Visconti e, in buona armonia con loro, se ne tornò
Filippo di Valois in Francia, principe, che, siccome vedremo nell'anno
1328, per la mancanza de' figliuoli di Filippo il Bello, succedette in
quel fioritissimo regno.

Continuò ancora in quest'anno lo ostinato assedio di Genova, e
l'aspra guerra fra i Genovesi sostenuti dal re Roberto, e gli usciti
loro, collegati coi Ghibellini lombardi, sì per terra che per mare.
S'empierebbono molte carte, se si volesse riferir tutte le varie
prodezze ed azioni militari sì dell'una che dell'altra parte. Scrive
Giovanni Villani[1011], aver creduto i savii che, in comparazione
dell'assedio di Troia, non fosse da meno quello di Genova, per
le tante battaglie che ivi succederono. Presero i Genovesi guelfi
dominanti molte galee degli usciti Ghibellini, che s'erano ritirate in
Lerice[1012]. Andarono ad Albenga, e tolsero quella città ai nemici
nel dì 22 di giugno, con darle un orrido saccheggio senza rispetto
alcuno ai sacri templi, e con altre simili iniquità. Al grosso borgo
di Chiavari toccò la medesima sventura più d'una volta, ora dai Guelfi
ed ora dai Ghibellini. In questi tempi collegatosi coi suddetti usciti
ghibellini, e con _Matteo Visconte_, _Federigo re_ di Sicilia[1013],
mandò in loro aiuto quarantadue tra galee e legni grossi da trasporto.
Allora fu così stretta per mare la città di Genova, che, non potendo
ricevere più vettovaglia da quella parte, cominciò quasi a disperare.
Ma il papa e il re Roberto, fatto un armamento di cinquantacinque
galee in Napoli e Provenza, spedirono a tempo quella flotta, alla
cui vista i Siciliani veleggiarono alla volta di Napoli, e diedero il
sacco all'isola d'Ischia. Inseguiti indarno dalla flotta provenzale e
napoletana, di cui era ammiraglio Raimondo da Cardona, che poco o nulla
fece in quest'anno, tornarono dipoi ai danni di Genova.

Mosse guerra _Castruccio_ signor di Lucca in quest'anno nel mese
d'aprile a' Fiorentini, e tolse loro Cappiano, Monte Falcone e Santa
Maria al Monte. Tornato poscia a Lucca senza vedere movimento dei
Fiorentini, che non si aspettavano questo insulto, con cinquecento
cavalli e dodici mila fanti[1014] cavalcò contra de' Genovesi guelfi
nel mese d'agosto. Entrato nella Riviera di Levante, se gli arrenderono
varie castella; e già si preparava egli a fare di più, quando gli fu
recata la nuova che i Fiorentini con grande sforzo erano entrati nel
territorio di Lucca nelle contrade di Valdinievole, mettendo tutto
a ferro e fuoco. Più che di fretta se ne tornò Castruccio indietro,
e vigorosamente venne a Cappiano in sulla Gusciana a fronte de'
Fiorentini. Quivi stettero le due armate solamente badaluccando sino al
verno, che tutti li fece tornare a casa. Essendo morto in quest'anno
nel dì primo di maggio _Gherardo della Gherardesca_, chiamato Gaddo,
conte di Donoratico e signore di Pisa, dal popolo pisano in luogo suo
fu eletto signore il _conte Rinieri_ suo zio paterno, appellato Neri,
il quale amò e favorì forte i Ghibellini e chi era stato parziale di
Uguccione; e, per meglio sostenersi, fece lega con Castruccio signore
di Lucca, dandogli occultamente favore contro de' Fiorentini. S'ebbe
tanto a male _Cane dalla Scala_ signor di Verona che _Federigo duca_
d'Austria avesse preso il dominio di Padova, che, come se punto non
curasse di lui, continuò la guerra con quella città[1015]. Tentò
furtivamente di entrarvi nel dì 3 di giugno, e ne fu rispinto. Diede
il guasto al raccolto dei Padovani, e talmente li ristrinse, che niuno
ardiva d'uscire fuor delle porte. Male stava quel popolo; tutte le
sue castella, fuorchè Bassano e Pendisio, erano in poter di Cane,
che neppure lasciava venir l'acque alla città per macinare, ed avea
fabbricata una forte bastia al ponte del Bassanello. Perciò i Padovani
con lettere e messi tempestavano il _conte Arrigo_ di Gorizia, vicario
del duca d'Austria, che portasse loro soccorso, altrimenti erano
spediti. Giunse infatti esso conte con ottocento elmi, cioè cavalieri,
la notte del dì 25 d'agosto, ed entrò, senza essere sentito dall'oste
nemica, in Padova. Nel dì seguente uscirono i Padovani e Tedeschi per
visitar la fossa tirata da Cane intorno alla città. Cane anch'egli
usci della bastia con pochi per osservar quella novità, cioè come i
Padovani fossero divenuti sì arditi. Venne una freccia a ferirlo in
una coscia. Tornossene dunque indietro e mise in armi la sua gente. Ma
essendosi inoltrata la cavalleria tedesca, l'esercito di Cane prese
tosto la fuga, lasciando indietro armi e bagaglio, e abbandonando la
lor forte bastia. Cane stesso, inseguito da' Tedeschi, spronò forte
alla volta di Monselice. Per buona fortuna trovò un contadino, il quale
con una cavalla andando al mulino, e veggendo Cane col suo cavallo sì
stanco, gli esibì la sua giumenta. Con questa egli giunse a Monselice;
e di là poi per Este si ridusse a Verona. Questa fu la prima volta che
Cane, imparò a conoscere cosa è la paura. Andarono poscia i Tedeschi
e Padovani, ma lentamente, a Monselice, e l'assediarono, battendo
quella terra coi mangani; e intanto i bravi Tedeschi davano il guasto
alla campagna, come quel non fosse paese dei Padovani amici. In questo
tempo spedì Cane il _marchese Malaspina_ ed _Aldrighetto conte_ di
Castelbarco al conte di Gorizia, che era passato ad Este. Quel che
trattassero, non si sa. Solamente è noto che il conte, lasciato
l'esercito, se ne tornò a Padova: il che inteso da' Padovani, che
erano sotto Monselice, come se avessero veduto coi lor occhi dati da
Cane al conte di Gorizia dei sacchetti d'oro, tutti in collera e furia
se ne tornarono anch'essi a Padova, lasciando indietro le macchine da
guerra, nel dì 24 di settembre. Cominciossi da lì innanzi a trattar
di pace, e fu data di nuovo alle fiamme in queste turbolenze la bella
terra d'Este. Erasi trattato aggiustamento fra i _marchesi Estensi_
signori di Ferrara e _papa Giovanni XXII_. Volevano essi riconoscere
Ferrara dalla Chiesa romana; esibivano censo e di sposare gl'interessi
del papa nelle congiunture presenti[1016]. Ma il papa persisteva in
voler libero quel dominio, e che gli Estensi sloggiassero. Questa
dura pretensione mandò a monte ogni trattato; la città fu sottoposta
all'interdetto[1017], scomunicati i marchesi _Rinaldo_ ed _Obizzo_, e
contra di loro si diede principio ad un processo d'inquisizione, per
cui que' principi, benchè zelanti cattolici, e per antica inclinazione
Guelfi, si videro con lor maraviglia cangiati in eretici e nemici del
papa. L'assedio di Spoleti, fatto da' Perugini[1018], durava ancora
nell'anno presente; ma cessò, perchè _Federigo conte_ di Montefeltro
fece ribellare ad essi Perugini la città d'Assisi, ad assediar la
quale, lasciato Spoleti, volarono gli adirati Perugini. Restati liberi
gli Spoletini, commisero poco appresso una troppo nera scelleraggine,
col correre a far vendetta dei danni ricevuti da quei di Perugia contra
ducento buoni lor concittadini di parte guelfa, che erano carcerati,
con attaccar fuoco alla prigione, dove tutti perirono. Circa questi
tempi, se pur non fu prima, la città d'Urbino passò sotto il dominio
del suddetto Federigo conte di Montefeltro[1019]. Recanati, Osimo
e Fano si ribellarono al papa[1020]. Nel mese d'agosto i Guelfi di
Rieti, coll'aiuto delle genti del re Roberto, presero l'armi contra
de' Ghibellini, e ne uccisero più di mille. Ma da lì a quattro mesi
i Ghibellini usciti, assistiti dalle forze di Sciarra dalla Colonna,
mentre i Guelfi erano all'assedio di un castello, rientrarono in
quella città, da cui rimasero esclusi i loro avversarii. Ripetiamolo
pure: maledette fazioni, quanti mali recarono mai alle lor patrie e
all'Italia tutta, la quale oggidì, trovandosi così quieta e guarita da
quelle pazzie, dovrebbe ben rallegrarsi e restarne tenuta a Dio.

NOTE:

[1002] Johannes Canonicus S. Victoris, in Vita Johannis XXII.

[1003] Raynald., in Annal. Eccles, ad hunc ann., num. 9. Annal.
Mediolan., cap. 92, tom. 16 Rer. Italic.

[1004] Annal. Mediolan., cap. 91, tom. 16 Rer. Ital. Corio, Istoria di
Milano, all'an. 1318.

[1005] Raynaldus in Annal. Eccles., num. 10.

[1006] Bonincontrus Morigia, Chron. Mod., lib. 2, cap. 26, tom. 12 Rer.
Ital.

[1007] Giovanni Villani, lib. 9, cap. 107. Gualvaneus Flamma, cap. 359,
tom. 11 Rer. Ital. Chron. Astense, cap. 101, tom. eod.

[1008] Bonincontrus Morigia, lib. 2, cap. 26, tom. 12 Rer. Ital.

[1009] Chron. Astense, tom. 11 Rer. Ital. Giovanni Villani, lib. 9,
cap. 107. Chron. Placent., tom. 16 Rer. Ital.

[1010] Chron. Estense, tom. 15 Rer. Ital.

[1011] Giovanni Villani, lib. 9, cap. 115.

[1012] Georgius Stella, Annal. Genuens., tom. 17 Rer. Ital.

[1013] Nicolaus Specialis, lib. 7, cap. 15, tom. 10 Rer. Ital.

[1014] Giovanni Villani, lib. 9, cap. 107.

[1015] Cortus. Chron., tom. 12 Rer. Ital. Chron. Patavin., tom. 8 Rer.
Ital.

[1016] Raynaldus, Annal. Eccles.

[1017] Johann. de Bazano, Chron. Mutin., tom. 15 Rer. Ital.

[1018] Giovanni Villani, lib. 9, cap. 102.

[1019] Raynaldus, Annal. Eccles.

[1020] Giovanni Villani, lib. 9, cap. 122.




    Anno di CRISTO MCCCXXI. Indizione IV.

    GIOVANNI XXII papa 6.
    Imperio vacante.


Dacchè _Filippo conte di Valois_ si fu ritornato in Francia co' suoi
guerrieri, _Matteo Visconte_ continuò l'assedio a quella parte di
Vercelli che era occupata dalla famiglia degli Avvocati[1021], con
istar ivi la sua gente dalla metà di settembre fino alla metà d'aprile
dell'anno presente. Giacchè gli assediati non poteano più tenersi per
la mancanza dei viveri, gli Astigiani allestirono una gran quantità di
carra di vettovaglie per inviarle all'affamata città. Più di trecento
cavalieri catalani, uniti con assaissimi fuorusciti guelfi lombardi,
andarono per iscorta a questo convoglio; ma, venute all'incontro d'essi
le soldatesche del Visconte, gli sbaragliarono colla morte e prigionia
di più di ducento, e colla presa di tutto il convoglio. Veggendosi
allora privi d'ogni speranza gli Avvocati, capitolarono, come poterono,
la resa in numero di mille e cinquecento persone. Simone degli Avvocati
da Colobiano, nei tempi addietro signor di Vercelli e gran nimico
di Matteo Visconte, con dodici de' principali della sua fazione fu
condotto alle carceri di Milano; le sue case e fortezze spianate dagli
emuli Tizzoni. UBERTO, VESCOVO di quella città e fratello del suddetto
Simone, sotto buona guardia fu ritenuto in Vercelli, ma seppe trovar
la via di deludere le guardie, e di salvarsi. Così tutto Vercelli
rimase in potere del Visconte. Avea già inviato il legato apostolico
_Beltrando dal Poggetto_[1022] alcuni suoi ufficiali a Matteo Visconte,
domandando ch'egli rinunziasse il dominio di Milano, che i cittadini
riconoscessero per loro signore _Roberto re_ di Napoli, e che fossero
messi in libertà i Torriani ed altri carcerati, a' quali fosse lecito
di rientrare in Milano e di godere i lor beni; perchè in tal maniera
tutti vivrebbono in pace sotto il dominio dei re suddetto. Per varie
ragioni risposero i Milanesi e il Visconte di non volerne far altro.
Rimandò il legato un suo cappellano per trattare. Matteo il fece
prendere e metterlo in prigione. Però v'ha chi crede che solamente
nell'anno presente egli co' figliuoli e fautori fosse scomunicato,
dichiarato eretico e negromante, e sottoposta all'interdetto la città
di Milano con tutte le altre dipendenti dai Visconti. Certo è che
tutte le suddette censure nell'anno seguente furono scagliate contra di
lui. Non cessava la ostinata guerra fra i Genovesi e i lor fuorusciti
uniti coi Lombardi[1023], e tuttavia si faceano di grandi battaglie
sotto quella città. In mare ancora gli uni agli altri andavano
prendendo le navi e guastando quelle riviere. In aiuto de' Genovesi
mandò il re Roberto più di venti galee provenzali e dieci altre de'
Calabresi, le quali, unite con quattordici di Genova, veleggiarono
tutte ai danni di Savona posseduta da' Ghibellini. Discesero in terra
ad Andoria, ed eccoti lo esercito copioso de' Ghibellini che venne
ad attaccar battaglia. V'era alla testa _Manuello Spinola vescovo_
d'Albenga, che, dimentico del suo carattere, in vece del pastorale,
volle tutto armato maneggiar la spada. Ne fu gastigato da Dio, perchè
sulle prime, cadutogli il cavallo, e restatovi egli sotto, venne
ucciso. Il fine di quel conflitto favorevole fu ai Ghibellini. Di
altre zuffe accadute in quelle contrade io non fo menzione, per non
dilungarmi di troppo. Giacchè l'armi spirituali si trovarono di poco
nerbo per ismuovere Matteo Visconte, i suoi figliuoli e i Milanesi, e
per renderli sottomessi alle politiche pretensioni di _papa Giovanni
XXII_ e del _re Roberto_, si pensò a provare se avessero più efficacia
l'armi temporali. Però esso pontefice ed il re suddetto[1024] nella
primavera di quest'anno inviarono in Lombardia, con titolo di vicario
d'esso re Roberto, _Raimondo da Cardona_ Aragonese, ossia Catalano,
uomo di gran vaglia e credito nel mestier della guerra. Un grosso
corpo di cavalleria venne con lui, ed arrivò nel dì 11 di maggio ad
Asti. Due giorni dopo _Marco Visconte_ entrò di concordia nella villa
di Quargnento, e diede il guasto ad altre ville dell'Astigiano. Il
Cardona anch'egli prese e bruciò quelle di Moncastello, Quargnento
ed Occimiano. Mise ancora per cinque giorni a sacco i contorni
d'Alessandria, e poi marciò alla volta di Tortona, credendosi di
mettervi il piede; ma a fronte suo comparve Marco Visconte con più
copioso esercito, che fermò i di lui passi, senza nondimeno azzardarsi
a combattimento alcuno. Ognuno si ritirò, e il Cardona guadagnò il
borgo, ma non il castello di Bassignana e di Pezzeto.

Venne in quest'anno, nel dì 25 di novembre a Modena _Passerino de'
Bonacossi_ signor di Mantova[1025], e mise qui per capitani Francesco
suo figliuolo, e Guido e Pinamonte figliuoli di Butirone suo fratello,
e tornossene a Mantova. Stavasene quieto in essa città di Modena
Francesco dalla Mirandola, già signore della medesima città, con
Prendiparte e Tommasino suoi figliuoli, senza aver per anche imparato
quanto poco s'abbia a fidar de' tiranni. Scoppiò finalmente contra
d'essi l'odio de' Bonacossi. Francesco figliuolo di Passerino li fece
prendere, e carichi di catene li mandò al Castellaro, fortezza del
Modenese, dove, chiusi nel fondo di una torre, li fece morir di fame:
crudeltà che fa e farà sempre orrore a chiunque legge i fatti barbarici
di quei tempi sciagurati. Nello stesso tempo si portò Francesco
all'assedio della Mirandola, e tanto la strinse e battagliò, che i
difensori nell'ultimo di dicembre con buoni patti ne capitolarono
la resa. Ma il Bonacossa, calpestando poi quei patti, mise a sacco
quella terra, e tutta la distrusse. Guidinello da Montecuccolo in
questi tempi fece ribellare ai Bonacossi la rocca di Medolla ed altre
castella della montagna; ed essendosi fatta una spedizione di gran
gente contra di lui, capitani d'essa Sassuolo signor di Sassuolo,
e Manfredino da Gorzano, Guidinello coi conti di Gomola diede loro
una rotta, in cui restò prigioniere lo stesso Manfredino. Avea il
legato apostolico _Bertrando_ fatto venire da Aquileia il patriarca
_Pagano dalla Torre_[1026] con quanta forza potesse, giacchè il
mestier dell'armi, cotanto da' sacri canoni abborrito nelle persone di
Chiesa, non dovea credersi in quei corrotti secoli cosa spiacente a
Dio. Venne Pagano a Crema, e cominciò a molestar le vicine contrade,
e massimamente Lodi. _Galeazzo Visconte_ signor di Piacenza passò a
Crema coll'esercito suo, diede il guasto ai contorni, assediò anche per
lo spazio d'un mese quella terra; ma, nulla profittando, se ne tornò
a Piacenza, e nel viaggio s'impadronì di Soresina. Venuta la state,
si portò all'assedio di Cremona, nel qual tempo i suoi riportarono
due vittorie, l'una contra de' Cremaschi, e l'altra contra del conte
di Sartirana. _Jacopo Cavalcabò_, trovandosi così stretto in Cremona,
andossene per cercar aiuto a Bologna e Firenze. Con secento uomini
d'armi se ne tornò; e non potendo passare il Po[1027], si ridusse alla
terra di Bardi sul Piacentino, e, v'entrò, ma non già nella rocca.
Nell'ultimo dì di novembre eccoti Galeazzo Visconte; si viene al
combattimento; resta disfatto con molta strage dei suoi il Cavalcabò, e
vi lascia anche la vita. Leone degli Arcelli, gran nimico di Galeazzo,
fu allora condotto prigione nelle carceri di Piacenza. Ciò fatto se ne
ritornò Galeazzo a maggiormente angustiare l'afflitta città di Cremona,
sperandone ora più facile la conquista, dacchè era rimasta senza
signore. Nel dì 25 di luglio di morte naturale passò al paese dei più
_Giberto da Correggio_[1028], già signore di Parma, ed allora bandito
di Parma, nel suo castello di Castelnuovo. Da quanto abbiam detto si
può argomentare ch'egli non ebbe il dominio di Cremona, o se l'ebbe,
dovette abbandonarlo, e ridursi alle sue castella. Ai suoi figliuoli
dipoi fu permesso di rientrare ed abitare in Parma.

Nel mese di luglio di quest'anno in Bologna s'alzò una fiera
sedizione[1029] contra di Romeo de' Pepoli. Per testimonianza del
Villani[1030], egli era riputato il più ricco cittadino privato
d'Italia, facendosi conto che avesse centoventimila fiorini d'oro
più di rendita ogni anno. La fama probabilmente ingrandì di troppo
il di lui avere. Quel che è certo, queste sue immense ricchezze, e
l'esser egli come signore di quella terra, gli fecero guerra, siccome
persona di troppo esposta all'invidia de' suoi concittadini. Però
nel dì 17 del suddetto, mese i Beccadelli ed altri nobili mossero il
popolo a rumore contra di lui. Si rifugiò egli occultamente in casa
di Alberto de' Sabbatini, tuttochè contrario alla sua parte; e questi
per tre mesi onoratamente il tenne nascoso, tanto che trafugato se ne
scappò a Ferrara a trovare i marchesi d'Este suoi parenti. Per la sua
partita molto si turbò in Bologna la parte guelfa. Collegaronsi in
questo anno i Fiorentini col _marchese Spinetta_ Malaspina, ancorchè
ghibellino[1031]; ed egli dall'un canto ripigliò molte delle terre
toltegli in Lunigiana da Castruccio, e i Fiorentini dall'altro posero
l'assedio a Monte Vettolino. Castruccio, rinforzato da molta gente
venuta in suo aiuto dalla Lombardia, andò contro l'oste de' Fiorentini,
e li fece ritirar ben presto. Per quindici dì ancora senza alcun
contrasto diede il sacco a molte ville d'essi Fiorentini, con lor
grande vergogna. Ricavalcò poi in Lunigiana, dove riacquistò tutte
le terre rioccupate dal marchese Spinetta, e prese anche Pontremoli,
con obbligare il marchese a tornar di nuovo come in camicia a Verona
ai servigi di _Cane dalla Scala_. Perchè _Federigo re_ di Sicilia si
teneva per ingannato da _papa Giovanni XXII_ e da _Roberto re_ di
Napoli, che, con dargli belle parole di pace, gli aveano cavato di
mano Reggio di Calabria ed altre terre, senza più voler intendere
parola di pace; neppur egli volle stare alla tregua di tre anni
già fissata dal papa. Sfidò dunque il re Roberto. Papa Giovanni per
questo lo scomunicò[1032]. Fece anche Federigo (non so se prima o
dappoi) coronare re di Sicilia _don Pietro_ suo figliuolo, senza voler
attendere i capitoli della pace degli anni addietro, per cui dopo sua
morte avea da restituirsi al re Roberto il regno di Sicilia. Da lì a
due anni diede a questo suo figliuolo per moglie _Isabella_ figliuola
del duca di Carintia. Nel gennaio di questo anno[1033] Cane dalla Scala
conchiuse pace coi Padovani, e con suo vantaggio; perchè, a riserva
di Cittadella, ritenne quanto egli avea occupato nel loro territorio.
Restituì Asolo e Monte di Belluna sul Trivisano al conte di Gorizia; e
le altre pendenze furono compromesse in _Federigo d'Austria_ eletto re
de' Romani. _Guecelo da Camino_, essendo morto il vescovo di Feltro,
occupò quella città, ma non il castello, che si difese. Noi vedemmo
all'anno 1316 ch'egli s'era impadronito di quella città, ma dovette
poi perderla. Gli avvenne anche ora lo stesso perchè da lì a tre dì
arrivato Cane dalla Scala, con iscacciarne esso Guecelo, ne divenne
padrone. Morì in quest'anno nel dì 13 di settembre, oppur nel mese di
luglio, _Dante Alighieri_ Fiorentino, celebratissimo poeta, nella città
di Ravenna[1034], in età d'anni cinquantasei. Bandito dalla patria,
si ricoverò in quella città, sommamente caro a _Guido Novello_ da
Polenta signor di Ravenna. Nel suo poema, ossia nella Commedia sua,
dà continuamente a conoscere il suo ghibellinismo, ma specialmente
lo scoprì in un libro intitolato _Monarchia_, dove, per quanto seppe,
dimostrò non essere gli imperadori dipendenti nel temporale dal papa,
non che suoi vassalli. Questo libro, pubblicato da Simone Scardio
eretico nell'anno 1556, fu poi proibito in Roma.

NOTE:

[1021] Chron. Astense, cap. 102, tom. 11 Rer. Ital.

[1022] Annal. Mediol., cap. 92 et seq., tom. 16 Rer. Ital.

[1023] Georg. Stella, Annal. Genuens., tom. 17 Rer. Ital.

[1024] Chron. Astense, cap. 104, tom. 11 Rer. Ital.

[1025] Johan. de Bazano, Chron., tom. 15 Rer. Ital. Bonifacius Moranus,
Chron., tom. 11 Rer. Ital.

[1026] Corio, Istoria di Milano.

[1027] Chron. Placentin., tom. 16 Rer. Ital.

[1028] Chron. Veronense, tom. 8 Rer. Ital.

[1029] Chron. Bononiense, tom. 18 Rerum Italic. Chron. Estense, tom. 15
Rer. Ital.

[1030] Giovanni Villani, lib. 9, cap. 129.

[1031] Giovanni Villani, lib. 9, cap. 128.

[1032] Nicolaus Specialis, lib. 7, cap. 16, tom. 10 Rer. Ital.

[1033] Cortus. Hist., tom. 12 Rer. Ital.




    Anno di CRISTO MCCCXXII. Indizione V.

    GIOVANNI XXII papa 7.
    Imperio vacante.


Benchè sul principio di quest'anno un bell'aspetto prendesse la fortuna
dei Visconti, pure, andando innanzi, cominciò forte a vacillare,
e parve vicino alla rovina. Avendo _Galeazzo Visconte_ continuato
l'assedio alla città di Cremona[1035], nel dì 17 di gennaio dell'anno
presente n'entrò in possesso; e, fattosi eleggere signore di quella
città, v'introdusse tutti i fuorusciti, eccettochè i Cavalcabò: dopo di
che se ne tornò a Piacenza, dove si dichiarò nemico suo Verzusio Lando,
per aver egli, secondochè allora fu detto, mostrate voglie impure verso
Bianchina, bellissima ed insieme onesta moglie d'esso Verzusio[1036].
Galeazzo tolse al Lando il castello di Rivalta; ma costogli ben caro
l'aver perduta l'amicizia di questo nobile, siccome fra poco vedremo.
Nel febbraio il legato pontificio, cioè il _cardinale Beltrando_ dal
Poggetto, nel luogo di Burgolio dell'Alessandrino, con gran solennità
fulminò tutte le maledizioni di Dio, e pubblicò e confermò tutte le
scomuniche e gl'interdetti contro la persona di _Matteo Visconte_,
de' suoi figliuoli e fautori, e delle di lui città, col confisco
de' beni, schiavitù delle persone, come se si trattasse di Saraceni.
Furono ancora aperti tutti i tesori delle indulgenze e del perdono
de' peccati a chi prendeva la croce e l'armi contra di questi pretesi
eretici. Nello stesso mese in Genova[1037] con grande allegria di quel
popolo si fece la pubblicazione di quelle scomuniche e della medesima
crociata. Dopo aver fatto _Raimondo da Cardona_, generale del papa e
del _re Roberto_, molti danni all'Alessandrino[1038] e Tortonese, andò
colle macchine militari per espugnare il castello di Bassignana. Nel
dì 6 di luglio _Marco Visconte_ con due mila cavalli e dieci mila fanti
andò a trovarlo[1039]. Tuttochè Raimondo fosse inferior di gente, pure
temerariamente andò ad assalirlo, e gran sangue si sparse. Ma egli
ne rimase sconfitto, e più di cinquecento cavalieri e circa ducento
balestrieri e pedoni de' suoi furono menati prigioni. Poco nondimeno
servì ai Visconti questo vantaggio, perchè di tanto in tanto venivano
spediti nuovi rinforzi al Cardona da papa Giovanni e dal re Roberto,
ed erano in aria altri nuvoli. E qui convien prima accennare un altro
spediente preso da esso papa e re, per mettere a terra i Ghibellini.
Fecero essi maneggio, acciocchè _Federigo d'Austria_ eletto re de'
Romani venisse colle sue forze in Italia alla distruzion de' Visconti,
dandogli a credere di voler decidere la lite dell'imperio in suo
favore, e mettere a lui in capo la corona[1040]. Non si attentò già
Federigo di venire in persona per timore del Bavaro, ma bensì, dopo
aver ricevuto dal papa un aiuto di cento mila fiorini d'oro, fece
calare in Italia _Arrigo_ suo fratello, il quale con due mila cavalli
arrivò a Brescia[1041], accolto con sommo onore da quel popolo. Quivi
era ancora _Pagano dalla Torre patriarca_ d'Aquileia, che, pubblicata
contra de' Visconti e degli altri Ghibellini, chiamati ribelli della
Chiesa, la terribil bolla delle scomuniche, predicò la crociata,
e mise in armi quattro o cinque mila persone pronte a' suoi cenni.
L'arrivo di Arrigo d'Austria sbalordì i principi de' Ghibellini, che
non si sentivano voglia di cedere a' suoi comandamenti, e resistendo
parea loro d'alzar bandiera contro all'imperio, per essere il di
lui fratello eletto re de' Romani. Fatto un parlamento, spedirono
a lui ambasciatori, rappresentandogli che solenne pazzia sarebbe
quella di procedere contra dei Ghibellini, unici fedeli dell'imperio
in Italia; essere quella una trama del re Roberto per annientare la
fazion ghibellina ed innalzar la guelfa: il che se gli veniva fatto,
restava egli padron dell'Italia, e metteva un buon catenaccio alle
porte di essa, di modo che nè il re Federigo, nè altro principe di
Germania avrebbe più potuto goderne la signoria. Trovò Arrigo co'
suoi consiglieri fondate queste ragioni; e comunicatele al fratello,
gli fece mutar parere; laonde, allorchè era in viaggio per andare a
rimettere in Bergamo i fuorusciti guelfi, che gli aveano promesso venti
mila fiorini, non volle passar oltre, schiettamente dicendo: _Son io
venuto qua per abbattere i fedeli dell'imperio? Signor no. Piuttosto
ad innalzarli_. E fattagli istanza da' Bresciani, perchè li liberasse
dalla molestia de' fuorusciti, disse di farlo, purchè gli dessero le
porte della città in guardia e due mila fiorini. Il danaro, ma non le
porte, vollero dargli i Bresciani, ed egli sdegnato passò con sue genti
a Verona, dove magnificamente ricevuto da Cane Scaligero, gli furono
contati a nome della lega ghibellina sessanta mila fiorini, coi quali
se ne ritornò assai contento in Germania.

Ancorchè passasse questo minaccioso turbine, pure avea esso dianzi
recato gran pregiudizio agli affari di _Matteo Visconte_. Imperciocchè
molti nobili milanesi fin dal mese di febbraio si diedero a macchinare
la di lui depressione; parte per vedere che si preparavano in Italia,
in Francia e fino in Germania tante armi contra di lui e della loro
città; parte per terror delle scomuniche; e parte perchè segretamente
guadagnati dal disinvolto legato del papa, che prometteva i secoli
d'oro ai Milanesi, e particolari ricompense a certe persone, se si
davano al papa e al re Roberto. Secondo alcuni scrittori[1042], pare
che lo stesso Matteo si mostrasse inclinato a cedere; ma, secondo
altri[1043], fra il suo cuore e le sue parole passava poca armonia,
ed egli si trovò in grandi affanni allo scorgere che titubavano nella
fede i primati milanesi. Ne scrisse ai collegati ghibellini; fece
venir di Piacenza Galeazzo suo primogenito, in cui mano rassegnò il
governo; e poi si diede alla visita de' sacri templi, con professar
dappertutto la fede cattolica. Probabilmente questi fieri sconcerti
d'animo, aggiunti all'età d'anni settantadue, quei furono che il fecero
cader malato nel monistero di Crescenzago, dove finì di vivere circa
il dì 27 di giugno dell'anno presente. Dagli scrittori milanesi egli
vien chiamato _Matteo il Magno_ per cagion del suo gran senno che
il condusse a sì alto grado di principato; ma non si sa che alcuno
il piagnesse morto, perchè vivo avea forte aggravati i popoli, nè
era esente da vizii. Lasciò dopo di sè cinque figliuoli, _Galeazzo,
Marco, Luchino, Stefano_, tutti e quattro ammogliati, e _Giovanni_
cherico, già eletto arcivescovo di Milano, ma rifiutato dal papa.
Tennero questi celata la morte del padre per lo spazio di quattordici
dì; e fecero seppellire il di lui corpo in luogo ignoto per cagion
delle scomuniche e dell'interdetto: dopo il qual tempo _Galeazzo_ ebbe
maniera di farsi proclamare signor di Milano. Ma non gli mancarono de'
nemici in casa. Fra gli altri si contò Francesco da Garbagnate, quel
medesimo che avea sotto Arrigo VII aiutato con tanta attenzione Matteo
Visconte a salire, e che poi riempiuto di benefizii e di roba da lui,
era divenuto uno de' più benestanti ed autorevoli di Milano. Del pari
Lodrisio Visconte figliuolo d'un fratello d'esso Matteo, per tacere
degli altri, palesò il suo mal talento contra di Galeazzo. Accadde in
questi tempi la vittoria, che già abbiam detto, riportata da _Marco
Visconte_ in Bassignana, il cui borgo venne ancora alle sue mani;
ma ciò non trattenne punto il pendio della fortuna avversa ad esso
Galeazzo. Aveva egli lasciata in Piacenza Beatrice Estense sua moglie
col giovinetto _Azzo_ suo figliuolo alla custodia della città[1044].
Intanto Verzusio Lando, che era presso il legato pontificio, manipulò
una congiura con alcuni cittadini di Piacenza; ed ottenuto da esso
legato un buon corpo di cavalleria, nella notte precedente al dì 9 di
ottobre arrivò a quella città. Per un'apertura fatta dai traditori
(fra' quali Buonincontro[1045] mette anche Manfredi Lando, benchè
la Cronica di Piacenza[1046] dica il contrario) entrò Verzusio nella
città. Ebbe il giovane Azzo Visconte la sorte di potersi salvare per
senno della marchesa Beatrice sua madre e donna virile, la quale,
gittando dalle finestre gran copia di moneta, fermò i soldati papalini,
e fece attaccar lite fra loro, e in questo mentre diede tempo al
figliuolo di scappare a Fiorenzuola con dodici cavalli. Patì ella
dipoi delle gravi molestie; pure fu onorevolmente accompagnata fuori di
Piacenza. Nel dì 27 di novembre fece la sua entrata in quella città il
legato pontificio, e i Piacentini si diedero al papa, eleggendolo per
loro signor temporale, secondo la Cronica di Piacenza, _toto tempore
vitae suae_. Intorno a questo punto, cioè del dominio allora acquistato
da papa Giovanni nella città di Piacenza, s'è disputato negli anni
addietro fra gli avvocati della Chiesa romana e quei dell'imperadore,
pretendendo i primi che il popolo di Piacenza, dopo alcuni anni, con
pubblico atto riconoscessero che Piacenza col suo distretto _immediate
subjecta sit et fuerit ab antiquo sanctae romanae Ecclesiae_; e
pretendendo gli altri, con addurre pubblico documento, che quella sia
un'impostura, e che la signoria di Piacenza, data a quel pontefice,
fosse chiaramente ristretta al tempo della vacanza dell'imperio, come
fu fatto circa questi tempi da Parma, Modena ed altri simili città non
mai suggette in addietro al temporal dominio de' romani pontefici.

Anche i Rossi co' figliuoli di Giberto da Correggio[1047] nel dì 19
del mese di settembre occuparono la città di Parma, e ne scacciarono
Giamquillico di San-Vitale con tutti i suoi aderenti ghibellini.
Scrivono altri[1048] che fecero prigione il San-Vitale, e il misero
in una gabbia di ferro. Abbiamo negli Annali Ecclesiastici[1049]
l'atto in cui quel popolo si mise anch'esso sotto il dominio del papa,
ma _vacante imperio, sicut nunc vacare dignoscitur._ Certamente può
quest'atto far dubitare d'interpolazione nel troppo diverso spettante
a Piacenza. I Reggiani anch'essi dimandarono ed ebbero dal legato
pontificio un vicario del papa al loro governo. Ma eccoti un'altra
peripezia. Andarono tanto innanzi le mine interne ed esterne in
Milano, che quei primati, avendo guadagnato il presidio tedesco di
quella città[1050], nel dì 8 di novembre mossero a rumore la terra
contro a _Galeazzo Visconte_, il quale, dopo aver sostenuto con gran
vigore più battaglie, finalmente fu costretto a prendere la fuga. Si
ritirò egli a Lodi, dove amorevolmente venne accollo dai Vestarini,
caporali della fazion ghibellina di quella città. Qualche accordo,
ma non so ben dir quale, pare che succedesse, o almen si trattasse,
fra il legato del papa e i reggenti allora di Milano, che tuttavia
si tenevano a parte ghibellina, e fecero lor capitano un tal Giovanni
dalla Torre Borgognone. Ma che? Nella Martesana cominciarono i Guelfi
a muovere delle sedizioni, e s'impadronirono della città di Monza
coll'espulsion de' Ghibellini. Corsero allora a Monza assaissimi
ribaldi di Bergamo e di Crema; ma vi accorsero ancora Lodrisio Visconte
e Francesco da Garbagnate coll'esercito milanese, per gastigar questa
ribellione, benchè fatta da pochi malviventi, e per forza v'entrarono.
Quivi le crudeltà e la lussuria si sfogarono per tre dì, e andò
ogni cosa a sacco, senza distinguere Guelfi da Ghibellini. Poco andò
che, trovandosi in confusione il governo di Milano, nè mantenendosi
dal legato ai Milanesi, nè da' Milanesi alla guarnigion tedesca le
promesse, i Tedeschi, pentiti di aver cacciato _Galeazzo Visconte_,
che li teneva dianzi nella bambagia, spedirono a Lodi ad invitarlo.
Fece egli segretamente trattar con Lodrisio Visconte, e si convenne
con lui[1051]; laonde nel dì 9 di dicembre rientrò, e fu confermato
capitano e signore della città. Se n'andò a spasso il Borgognone,
e per paura di Galeazzo, Francesco da Garbagnate, Simon Crivello ed
altri nobili, già congiurati contra di lui, si ridussero a Piacenza,
dove si diedero a muovere cielo e terra contra de' Visconti. Nel dì
3 di settembre di quest'anno _Cane dalla Scala_ e _Passerino_ signor
di Mantova e Modena[1052], con grosso esercito, a cui intervennero
anche i Modenesi, andarono sotto Reggio in favore de' Sessi e degli
altri fuorusciti ghibellini. Cinque bei borghi avea quella città;
tutti furono dati alle fiamme, parte da' cittadini e parte dagli
assedianti. La nuova della mutazion seguita in Parma li fece tornare
in fretta alle lor case. Nel dì 9 di maggio[1053] Romeo de' Pepoli
con Testa de' Gozzadini e cogli altri usciti di Bologna, rinforzato da
assaissimi Ferraresi e Romagnuoli, avendo intelligenza con alcuni de'
suoi parziali in Bologna, andò colà una notte, sperando di rientrare
nella città. E già aveano rotti i catenacci e le serrature d'una porta;
ma andò loro fallito il colpo, perchè dal popolo mosso all'armi fu
impedito loro l'ingresso. Furono perciò mandati a' confini i Gozzadini
e molti altri nobili di quella città; alcuni ancora finirono la vita
col capestro, e la città restò tutta sossopra. Morì poscia Romeo de'
Pepoli nel dì primo di ottobre in Avignone, dove si era portato per
ottenere il favor del papa.

Tenevano la signoria di Ravenna in questi tempi _Guido_ e _Rinaldo_
fratelli da Polenta[1054]. Dimorava il primo in Bologna, capitano di
quel popolo; l'altro se ne stava in Ravenna, arcidiacono di quella
chiesa, e d'essa già eletto arcivescovo dopo la morte accaduta in
quest'anno di un altro _Rinaldo arcivescovo_ di santa vita. _Ostasio
da Polenta_ signore di Cervia, in cui la smoderata voglia di dominare
avea estinto ogni riflesso di parentela e sentimento d'umanità,
ito a Ravenna come amico, barbaramente tolse di vita esso Rinaldo
arcivescovo eletto, ed occupò il dominio di quella città. Dopo un
lunghissimo assedio i Perugini[1055] riacquistarono nel dì 2 d'aprile
la città d'Assisi, ma con loro infamia, perchè contro i patti corsero
la terra, ed uccisero a furore più di cento di que' cittadini, e
smantellarono dipoi tutte le mura e fortezze di quella città, con altri
aggravii. Pareva in questi tempi _Federigo conte_ di Montefeltro in un
bell'ascendente di fortuna, perchè padrone d'Urbino e d'altre città
ghibelline, che il riguardavano come lor capo in quelle contrade,
bench'egli fosse scomunicato dal papa, e dichiarato, secondo l'uso
d'allora, eretico ed idolatra. Per gl'impegni della guerra aveva egli
caricato di taglie ed imposte gli Urbinati. Quel popolo in furia nel
dì 22 d'aprile (il Villani dice 26) si mosse contra di lui. Rifugiossi
egli nella sua fortezza della Torre. Ma ritrovandosi ivi sprovveduto
di gente e di viveri, col capestro al collo chiedendo misericordia, si
diede nelle mani dell'inferocito popolo. La misericordia che usarono a
lui e ad un suo figliuolo, fu di metterli in pezzi, e di seppellirli
come scomunicati a guisa di cavalli morti. Nel dì primo di gennaio
dell'anno presente i Fiorentini[1056] si liberarono dalla signoria
del _re Roberto_. V'ha chi scrive, averla spontaneamente rinunziata
esso re. Si può crede un'immaginazione. Le città allora avvezze alla
libertà trovavano pesanti i padroni, ancorchè buoni; nè Roberto era
principe da disprezzar così nobil boccone. Tornarono in quest'anno
alle mani degli uffiziali pontificii le città di Recanati, di Fano e
d'Urbino. Anche Osimo loro si diede nel mese di maggio; ma nell'agosto
si tornò a ribellare; ed unito il popolo d'essa città con quei di
Fermo e Fabriano, e coi Ghibellini di quelle parti, fece guerra al
marchese della marca d'Ancona. _Castruccio_ signor di Lucca cotanto
molestò i Pistoiesi, che quel popolo fece, contro la volontà dei
Fiorentini, tregua con lui, obbligandosi di pagargli ogni anno quattro
mila fiorini d'oro. Continuò in quest'anno ancora l'aspra guerra fra i
Genovesi[1057] i e loro usciti ghibellini; e quantunque il _re Roberto_
mandasse in aiuto dei primi una buona flotta, pure non potè impedire
che i fuorusciti non ripigliassero per forza la città d'Albenga. Di
gran sangue fu sparso in quest'anno in Germania; imperocchè i due
eletti re de' Romani, cioè _Federigo duca_ d'Austria e _Lodovico duca_
di Baviera, vennero con due possenti eserciti alle mani, per decidere
le lor contese col ferro nel dì 28 o 29 di settembre[1058]. In quella
terribil giornata, che costò la vita a molte migliaia di persone,
rimase sconfitto e prigioniere del Bavaro il re Federigo con _Arrigo_
suo fratello. Scrittore c'è che sembra attribuire la disavventura di
questi principi a gastigo di Dio, perchè, chiamati dal papa in Italia
contro ai tiranni ed eretici di Lombardia, aveano tradita la causa
pontificia con ritirarsi. Idea strana che vuole far Dio sì interessato
ne' politici disegni e nell'ingrandimento temporale dei papi, come
certamente egli è nella conservazione della sua vera religione e
Chiesa; e quasi fosse peccato grave l'essere desistito un re de'
Romani, futuro imperadore, dall'assassinar sè stesso col procurar la
rovina de' Ghibellini amanti dell'imperio, e l'esaltazione de' Guelfi
nemici d'esso imperio.

NOTE:

[1034] Giovanni Villani, lib. 9, cap. 133.

[1035] Corio, Istor. di Milano.

[1036] Bonincontrus Morigia, lib. 3, cap. 2, tom. 12 Rer. Ital.

[1037] Georgius Stella, Annal. Genuens., tom, 17 Rer. Ital.

[1038] Chronic. Astense, tom. 11 Rer. Ital.

[1039] Bonincontr. Morigia, lib. 3, cap. 27, tom. 12 Rer. Ital.

[1040] Corio, Istor. di Milano.

[1041] Malvec., Chronic. Brixian., tom. 14 Rer. Italic.

[1042] Bonincontrus Morigia, Chron. Mod., lib. 3, cap. 2, tom. 12 Rer.
Ital. Chron. Astense, cap. 105, tom. 11 Rer. Ital.

[1043] Corio, Istoria di Milano. Gualvan. Flamma, cap. 361, tom. 11
Rer. Ital.

[1044] Johann. de Bazano, Chron., tom. 15 Rer. Italic. Chron. Astense,
tom. 11 Rer. Italic.

[1045] Boninc. Morigia, lib. 3, cap. 4, tom. 12 Rer. Italic.

[1046] Chron. Placent., tom. 16 Rer. Ital.

[1047] Chron. Estense, tom. 15 Rer. Ital.

[1048] Gazata, Chron. Regiens., tom. 18 Rer. Ital.

[1049] Raynald., in Annal. Eccles. ad hunc annum, num. 13.

[1050] Bonincontrus, Chron. Mod., lib. 3, cap. 7, tom. 12 Rer. Ital.
Chron. Astense, cap. 109, tom. 11 Rer. Ital.

[1051] Boninc. Morigia, lib. 3, cap. 14. Corio, Istoria di Milano.
Gualvaneus Flamma, cap. 361, tom. 11 Rer. Ital.

[1052] Moranus, Chronic., tom. 11 Rer. Ital. Johannes de Bazano, tom.
15 Rer. Ital. Gazata, Chron. Regiens., tom. 18 Rer. Ital.

[1053] Chron. Bononiens., tom. eodem.

[1054] Chron. Estense, tom. 15 Rer. Ital. Rubeus, Histor. Ravenn., lib.
6.

[1055] Chron. Caesen., tom. 14 Rer. Ital. Giovanni Villani, lib. 9,
cap. 137.

[1056] Giovanni Villani, lib. 9, cap. 139.




    Anno di CRISTO MCCCXXIII. Indiz. VI.

    GIOVANNI XXII papa 8.
    Imperio vacante.


Piena di guai fu in quest'anno la Lombardia per l'ostinata guerra
continuata da _papa Giovanni_ e dal _re Roberto_ ai Visconti[1059].
Fece il legato pontificio _Beltrando_ massa grande di gente. N'ebbe
da' Bolognesi, Fiorentini, Reggiani, Parmigiani, Piacentini ed altri
Lombardi. Venne _Arrigo di Fiandra_ con un corpo d'armati a trovarlo
per desiderio di riaver Lodi, di cui il fu imperadore _Arrigo VII_ lo
avea investito. Accorse _Pagano dalla Torre_ patriarca con Francesco,
Simone, Moschino ed altri Torriani, conducendo seco molte schiere
di combattenti furlani. In somma si contarono alla mostra del suo
esercito otto mila cavalli e trenta mila pedoni. _Galeazzo_ coi
fratelli Visconti procurò anch'egli quanti aiuti potè da Como, Novara,
Vercelli, Pavia, Lodi, Bergamo, e da altri amici suoi; e, benchè di
troppo gli fossero superiori di forze i nemici, pure si preparò ad una
gagliarda difesa. Già era succeduto un conflitto nel dì 25 di febbraio
al fiume Adda[1060]. Avea Galeazzo inviati i suoi due fratelli _Marco_
e _Luchino_ con sei mila fanti e mille cavalli a guardare il passo
di quel fiume. Nel dì suddetto in vicinanza di Trezzo lo passarono
Simone Crivello e Francesco da Garbagnate nemici fieri de' Visconti,
con assaissime squadre d'armati. Marco Visconte, che si trovava a quel
passo con cinquecento soli cavalli, gli assalì, e fece strage di molti,
fra' quali essendo stati presi i suddetti due capi de' fuorusciti
milanesi, non potè contenersi dall'ucciderli di sua mano. Crescendo
poi la piena de' nemici, perchè ne passò un altro gran corpo, Marco con
perdita di pochi de' suoi si ritirò a Milano. Entrò poi il formidabil
esercito del legato nel territorio di Milano sotto il comando di
_Raimondo da Cardona_, di Arrigo di Fiandra, di Castrone nipote del
legato, e d'altri tenenti generali[1061]. Dopo l'acquisto di Monza,
di Caravaggio e di Vimercato, un altro fatto d'armi succedette nel
dì 19 d'aprile al luogo della Trezella (Garazzuola vien chiamato dal
Villani) fra i suddetti due fratelli Visconti e parte dell'esercito
pontificio, in cui restò indecisa la vittoria. Maggiore nondimeno,
secondo alcuni, fu la perdita dal canto di quei della Chiesa. Secondo
il Villani, n'ebbero la peggio i Visconti. Passò dipoi nel dì 13 di
giugno tutta la armata papale sotto Milano, ed accampossi ne' borghi
di Porta Comasina, di Porta Tosa, Ticinese e Vercellina. Quasi due
mesi durò quell'assedio, ma con poco frutto. Molti erano i Tedeschi
che militavano in questi tempi in Italia, al soldo specialmente
de' principi ghibellini: gente di gran valore, ma di niuna fede e
venale. Si lasciarono corrompere dal danaro quei ch'erano in Milano al
servigio di Galeazzo Visconte; e un dì presero l'armi contra di lui
per ucciderlo od imprigionarlo. Si salvò egli nel suo palazzo, dove
l'assediarono; ma _Giovanni Visconte_ suo fratello, allora cherico,
mosse all'armi tutte le soldatesche italiane, obbligò quei ribaldi a
chiedere pace e misericordia, che loro fu conceduta, perchè il tempo
così esigeva[1062]. Anzi i medesimi fecero che dieci bandiere d'altri
Tedeschi, che erano al soldo della Chiesa nel campo, si partirono
di là ed entrarono in Milano. L'essere andato fallito questo colpo
agli uffiziali del papa, e il venire ogni dì scemando la loro gente
per le sortite de' nemici e per le grandi malattie che condussero al
sepolcro anche lo stesso Castrone generale dell'armata, e l'essere
giunti ottocento uomini d'armi spediti da _Lodovico il Bavaro_ in aiuto
di Galeazzo Visconte: questi motivi, congiunti colla mancanza delle
vettovaglie, furono cagione che una notte tutte quelle gran brigate
levarono precipitosamente il campo, e si ritirarono a Monza sul fine
di luglio, con separarsi dipoi la loro armata. Nel mese susseguente i
Milanesi andarono all'assedio di Monza, e vi stettero sotto quasi due
mesi; ma, avendo il legato inviata gran quantità di cavalli e fanti
in aiuto di quella terra, se ne tornarono gli assedianti a guisa di
sconfitti a Milano. Molti altri fatti di guerra succederono, prima che
terminasse l'anno che io per brevità tralascio[1063]. Ma non si dee
tacere che in quest'anno _Raimondo da Cardona_ nel dì 19 di febbraio
ebbe a buoni patti la città di Tortona, e da lì a pochi giorni dalla
guarnigione a forza di oro ebbe anche il castello. E nel dì 2 di aprile
parimente la città d'Alessandria, per paura di assedio, venne in suo
potere.

Nel dì 17 di febbraio dell'anno presente, riuscì ai Genovesi[1064],
dopo tanti affanni e dopo un sì lungo e sanguinoso assedio, di cacciar
dai borghi della loro città i fuorusciti, con farne prigioni molti,
e guadagnare un grosso bottino. _Castruccio_ signor di Lucca, sempre
indefesso, riacquistò molte terre nella Garfagnana, e mise l'assedio
a Prato, perchè quel popolo non gli volea pagar tributo, come faceano
i Pistoiesi. Ma, accorsi con grande oste i Fiorentini, il fecero
ritirare in fretta, senza operare di più, perchè la discordia, febbre
ordinaria di quella città, scompigliò il parere di chi avea più senno.
Era signore di Città di Castello in questi tempi _Branca Guelfucci_,
che tiranneggiava forte quel popolo. Fecero trattato segreto alcuni
di que' cittadini con _Guido de' Tarlati_ da Pietramala, vescovo
d'Arezzo, il quale spedì loro Tarlatino suo nipote con trecento
cavalli. Entrati nel dì 2 d'ottobre costoro in tempo di notte, e corsa
la terra, per forza ne cacciarono Branca e tutti i Guelfi, riducendo
quella città a parte ghibellina: avvenimento sì sensibile alle città
guelfe, che Firenze, Siena, Perugia, Orvieto, Gubbio e Bologna fecero
dipoi grossa taglia insieme per far mutare stato a quella città. Fu
poscia scomunicato per questo dal papa il vescovo d'Arezzo. Anche il
popolo d'Urbino nel mese di aprile, a cagion de' soverchi aggravii,
si ribellò ai ministri della Chiesa[1065]. Cominciò in quest'anno la
rottura grande fra _papa Giovanni XXII_ e _Lodovico il Bavaro_. Era
Lodovico rimasto senza chi gli contrastasse la corona dell'imperio,
perchè teneva nelle sue prigioni l'emulo _Federigo duca_ d'Austria,
con aggiugnere alcuno scrittore ch'esso Federigo infin l'anno presente
rinunziò in favore di lui le sue ragioni: il che non so se sia vero. Il
papa e il _re Roberto_, a' quali premeva che durasse in quelle parti la
discordia, nè l'Italia avesse imperadore, o alcuno imperador tedesco,
per arrivar intanto al fine de' lor disegni, non solo animarono
_Leopoldo_, valoroso fratello di Federigo, a sostener la guerra contra
del Bavaro, ma indussero anche il re di Francia a somministrargli
de' gagliardi aiuti. Intanto _Galeazzo Visconte_ e gli altri principi
ghibellini, al vedersi venire addosso un sì fiero temporale dell'armi
del papa, caldamente si raccomandarono con lettere e messi a Lodovico
per ottener soccorso, rappresentandogli, che se riusciva al pontefice
e a Roberto di aggiugnere a tante altre conquiste quella di Milano,
era sbrigata pel regno d'Italia; perciocchè da che fosse giunta a
trionfare la fazion guelfa nemica dell'imperio, poco o nulla sarebbe
mancato a Roberto per mutare il titolo di vicario in quello di re
d'Italia e d'imperadore; giacchè il papa mostrava abbastanza di non
voler più Tedeschi a comandar le feste in queste contrade, e ognun
sapeva ch'egli era lo zimbello delle voglie d'esso Roberto. Perciò
Lodovico nell'aprile di questo anno inviò i suoi ambasciatori al
legato cardinale, dimorante in Piacenza, con pregarlo di astenersi
dal molestar Milano, ch'era dello imperio[1066]. Rispose l'accorto
cardinale, non pretendere il papa di levare allo imperio alcuno de'
suoi diritti, ma bensì di conservarli tutti; e ch'egli si maravigliava
come il loro signore volesse prender la protezione degli eretici. Fece
anche istanza d'una copia del loro mandato, ch'essi cautamente negarono
di avere su questo. Lodovico, informato che a nulla avea servito
l'ambasciata, e che Milano era stretto d'assedio, mandò colà, come
abbiam detto, ottocento (se pur furono tanti) uomini d'armi, che furono
l'opportuno preservativo della caduta di quella città, inevitabile
senza di questo soccorso. Dio vi dica l'ira di papa Giovanni, attizzata
specialmente dal re Roberto[1067]. Nel dì 9 d'ottobre pubblicò egli un
monitorio contra del Bavaro, accusandolo d'aver preso il titolo di re
de' Romani senza venir prima approvato dal papa; e d'essersi mischiato
nel governo degli Stati dell'imperio, spettante ai romani pontefici,
durante la vacanza di esso; e di aver dato aiuto ai Visconti, benchè
condannati come nemici della Chiesa romana ed eretici. Poscia nel
luglio del seguente anno lo scomunicò[1068]. Lodovico di Baviera,
intesa questa sinfonia, in un parlamento tenuto nell'anno seguente in
Norimberga, fece un'autentica protesta, allegando che il papa faceva
delle novità, ed era dietro ad usurpare i diritti dell'imperio, con
toccar altre corde ch'io tralascio; ed appellò al concilio generale.
Ecco dunque aperto il teatro della guerra fra esso Lodovico e il papa:
guerra che si tirò dietro de' gravissimi scandali, per quanto vedremo.

NOTE:

[1057] Georgius Stella, Annal. Genuens., tom. 18 Rer. Ital. Giovanni
Villani.

[1058] Rebdorf. Cortus. Histor, tom. 12 Rer. Ital. Giovanni Villani,
lib. 9. Continuat. Albert. Argentin., et alii.

[1059] Bonincontrus Morigia, Chron. Mod., lib. 3, cap. 19, tom. 12 Rer.
Ital. Johannes de Bazano, Chron., tom. 15 Rer. Ital. Corio, Istor. di
Milano, et alii.

[1060] Giovanni Villani, lib. 9, cap. 189.

[1061] Gualvan. Flamma, cap. 362, tom. 11 Rer. Italic.

[1062] Giovanni Villani, lib. 9, cap. 211.

[1063] Chron. Astense, tom. 11 Rer. Ital. Georgius Stella, Annales
Genuens., tom. 17 Rer. Ital.

[1064] Giovanni Villani, lib. 9, cap. 186.

[1065] Raynaldus, Annal. Eccl.

[1066] Giovanni Villani, lib. 9, cap. 194.




    Anno di CRISTO MCCCXXIV. Indizione VII.

    GIOVANNI XXII papa 9.
    Imperio vacante.


Continuando la guerra della Chiesa contra de' Visconti, _Raimondo da
Cardona_ generale del papa, con _Arrigo di Fiandra_ e Simone dalla
Torre[1069], condusse lo esercito suo verso Vavrio, borgo da lui
posseduto, per isloggiare i nemici venuti per infestare il ponte
ch'egli avea sopra l'Adda. _Galeazzo_ e _Marco Visconti_ colà accorsero
anch'essi. Secondo il costume degli scrittori parziali al loro partito,
Bonincontro Morigia scrive che i Milanesi erano molto inferiori di
gente agli altri; il Villani dice il contrario. Certo è che nel dì 16
di febbraio si venne ad un fatto d'armi. Il Villani lo fa succeduto
nel dì ultimo di quel mese. Probabilmente fu nel penultimo d'esso mese
allora bissestile, scrivendo l'autore degli Annali Milanesi[1070]
_in die Carnisprivii_ (cioè del carnovale) _die Martis penultimo
februarii_. Avea dato ordine Galeazzo ad alcuni dei suoi più arditi
soldati che, all'udire attaccata la zuffa, entrassero in Vavrio, e
mettessero fuoco dappertutto. Diedesi fiato alle trombe, e un duro
ed ostinato combattimento si fece. Tra per la forza de' Milanesi, e
per la funesta scena del borgo che era tutto in fiamme, l'esercito
pontificio si mise in rotta. Moltissimi ne furono uccisi, fra' quali
Simone Torriano; più ancora se ne annegarono nel fiume, e alle mani de'
vincitori fra gli altri assaissimi prigioni vennero Raimondo da Cardona
ed Arrigo di Fiandra. Questo ultimo, secondo il Villani, si riscattò
dai Tedeschi che l'aveano preso, e con essi tratti al suo partito
venne a Monza. Il Morigia, autore che ne prese migliore informazione,
asserisce non essere egli restato prigione, e che fuggendo, per
miracolo di san Giovanni Batista, arrivò salvo a Monza. Il Cardona
dipoi nel mese di novembre, fatto negozio colle guardie a lui poste in
Milano, se ne fuggì, e a Monza anche egli si restituì. Monza, dico, la
qual fu susseguentemente assediata da Galeazzo Visconte e dalle sue
genti. Mandò il legato due mila soldati alla difesa di quella città,
intorno a cui furono fatte varie bastie e battifolli. Nel settembre
fecero una sortita gli assediati, avendo alla testa Verzusio Lando con
ottocento cavalli e mille e cinquecento fanti. Ben li ricevette con
soli cinquecento cavalli Marco Visconte, e li sconfisse, colla morte
di trecento ottanta d'essi, il che mise in somma costernazione quel
presidio di crocesignati, i quali altro mestier non faceano, se non
di rubar le zitelle e mogli altrui, di ammazzar uomini e fanciulli, e
saccheggiare e incendiar le case. Entrarono anche di consenso dello
stesso cardinal legato nella chiesa maggiore di Monza, ne presero
quanti vasi d'oro e d'argento e reliquiarii v'erano; il che non so come
ben s'accordi coll'avere precedentemente scritto il medesimo Morigia
che i canonici, prevedendo le disgrazie che avvennero, aveano nascoso
in segretissimo luogo il ricco tesoro di quella chiesa. Secondo il
suddetto Morigia[1071], la fuga di Raimondo da Cardona fu di consenso
segreto dello stesso Galeazzo Visconte, perchè gli fece egli sperare
di adoperarsi per la restituzion di Monza, e di ottenergli anche buon
accordo col papa. Infatti andò esso Raimondo ad Avignone, ed espose
l'impossibilità di vincere i Visconti, e che Galeazzo intendeva di
conservare per sè il dominio di Milano, e di mantenere a sue spese
cinquecento uomini d'armi al servigio del papa, dovunque egli volesse.
Non dispiacquero al papa i patti; ma siccome egli non ardiva di muovere
un dito, se non gliene dava licenza il re Roberto, così ordinò che se
ne parlasse al medesimo re. Ne parlò Raimondo al re, e ne ebbe per
risposta che accetterebbe così fatta proposizione, purchè Galeazzo
giurasse di adoperar tutte le sue forze in servigio d'esso re contra
l'imperiale potenza. Ed ecco come l'ambizion di Roberto si cavò il
cappuccio; ecco svelati i motivi di tanti processi contra del Bavaro,
de' Visconti e degli altri Ghibellini di Italia, sotto pretesto di
disubbidienze e d'eresie. Tutto tendeva per diritto o per traverso
a distruggere l'imperio, e ad esaltare chi s'abusava dell'autorità
e della penna del pontefice, divenuto suo schiavo, per arrivare
all'intera signoria d'Italia. Ma Galeazzo Visconte protestò di voler
sofferire piuttosto ogni male, che andar contro al giuramento da lui
prestato a chi reggeva l'imperio. Trattò egli dipoi col cardinale
Beltrando legato la restituzione di Monza; e già era accordato tutto,
quando il legato, coll'esibizione di otto mila fiorini d'oro ad alcuni
traditori, si credette di occupar la città di Lodi: il che se veniva
fatto, Monza non si rendeva più. Il tentativo di Lodi andò a voto, e
molti de' traditori furono presi[1072]: il che cagionò che nel dì 10 di
dicembre si rendesse la città di Monza a Galeazzo. Colà egli richiamò
chiunque era fuggito, e mise tra loro la pace; poi nel marzo dell'anno
seguente cominciò a fortificare il castello d'essa città in mirabil
forma, con farvi anche delle orride prigioni. Vi fu chi disse[1073] che
Galeazzo faceva far ivi quelle carceri per sè e per li suoi fratelli,
e che potrebbono esser eglino i primi a provarle. Col tempo il detto si
verificò; ma forse dopo il fatto nacque tal predizione.

Correvano già due anni e più che i Perugini col ministro del papa,
governatore del ducato spoletino, tenevano assediata la città di
Spoleti con bastie e battifolli fabbricati all'intorno[1074]. La fame
finalmente costrinse quel popolo ad arrendersi, salve le persone, nel
dì 9 di aprile. Per buona cautela de' Fiorentini e Sanesi, che v'erano
colla lor taglia ad oste, non seguì maleficio alcuno nell'entrare in
essa città, la quale fu ridotta a parte guelfa, e rimase distrittuale
di Perugia. Fecero dipoi essi Perugini l'assedio della Città di
Castello occupata dal vescovo d'Arezzo coll'aiuto dell'altre città
della lega guelfa. Nel dì 22 d'aprile[1075] il _re Roberto_ colla
regina sua moglie e _Carlo duca_ di Calabria suo figliuolo, e colla
moglie figliuola di _Carlo di Valois_, dalla Provenza incamminati per
mare a Napoli, con quarantacinque vele arrivarono a Genova. Fece ivi
un gran broglio, affinchè il limitato dominio di dieci anni di quella
città, a lui già dato nell'anno 1318, divenisse perpetuo. Ne nacque
discordia fra i cittadini: chi volea tutto, chi meno, chi nulla.
Finalmente si acconciò l'affare con prorogargli la signoria anche
per sei anni avvenire. Fece egli alquante mutazioni in quel governo,
ristringendo la libertà del popolo. Nel suo passaggio ebbe grandi
presenti ed onori dai Pisani, i quali in questi tempi si trovano
in gravi affanni, essendo che _don Alfonso_ figliuolo di _Giacomo
re_ d'Aragona e Catalogna, passato con buona armata in Sardegna,
andava loro togliendo a poco a poco tutti i luoghi posseduti da essi
in quell'isola, e diedero loro anche nel mese di maggio dell'anno
presente una rotta a Castello di Castro. Per concerto fatto nel dì 3 di
marzo[1076] veniva il vicario del re Roberto a ripigliare il possesso
di Pistoia; ma fu forzato a tornarsene vergognosamente indietro,
perchè, assalito per istrada dalle genti di _Filippo de' Tedici_, il
quale in questo anno appunto tolse la signoria di Pistoia nel dì 24
di luglio ad _Ormanno Tedici abbate_ di Pacciana suo zio, e se ne
fece egli signore, e conchiuse una tregua con _Castruccio_ signore
di Lucca, pagandogli ogni anno tre mila fiorini d'oro di tributo.
Adirati i nobili padovani[1077], spezialmente i Carraresi, contra di
_Cane dalla Scala_, tanto fecero, che trassero in Italia il _duca di
Carintia_, e _Ottone_ fratello del duca d'Austria, per isperanza di
mettere un buon collare al collo d'esso messer Cane. Vennero questi
principi con ismisurato esercito di cavalleria tedesca ed unghera,
che si fece ascendere al numero di quindici mila cavalli. Diedero
costoro il sacco al Friuli per dove passarono. Arrivati nel dì 3 di
giugno a Trivigi, vi consumarono tutto. Prima ancora che arrivassero
sul Padovano, a furia fuggivano i miseri contadini di quel paese,
perchè informati che coloro, dovunque giugnevano, facevano un netto,
bruciavano, nè rispettavano donne, nè monache. Nel dì 21 d'esso mese
con questa diabolica armata arrivò il duca di Carintia a Padova, e
nel dì seguente cavalcò a Monselice. Oh qui sì che c'era bisogno di
senno a Cane dalla Scala. Non gli mancò in effetto. Unì quante genti
potè[1078]. _Obizzo marchese_ d'Este e signor di Ferrara con gran copia
di cavalli e fanti ferraresi corse a Verona in suo aiuto. Milanesi,
Mantovani, Modenesi, anch'essi volarono colà, e tutti si posero a
guardar le fortezze. Ma Cane non ripose già la sua speranza in questi
combattenti. Persuaso egli della verità di quel proverbio: _Miglior
punta ha l'oro che il ferro_, non tardò a spedire Bailardino da
Nogarola ed altri ambasciatori, allorchè il duca fu giunto a Trivigi,
e susseguentemente in altri luoghi, tenendolo a bada con proposizioni
d'accordo e con altri raggiri; e finalmente, esibite grossissime somme
di danaro, ottenne tregua da lui sino al venturo Natale. Si vide allora
quella bella scena, che il duca, dappoichè la sua gente ebbe rovinata
coi saccheggi buona parte del Padovano, in cui sollievo era venuta,
e ricavati trentamila fiorini d'oro da quella città, senza far danno
alcuno alle terre dello Scaligero, contra di cui era stato chiamato,
se ne tornò nel dì 26 di luglio in Carintia: gridando i confusi ed
impoveriti Padovani, essere peggior l'amicizia di quella gente, che la
nemicizia con Cane. Nel dì 23 di novembre morì _Jacopo da Carrara_, già
signore di Padova, lasciando sotto la cura di Marsilio da Carrara le
sue figliuole e i suoi bastardi. Abbiamo dalla Cronica di Cesena[1079]
che nel luglio di quest'anno _Speranza conte di Montefeltro_ coi
figliuoli del già ucciso _conte Federigo_ ritornò in Urbino; dal che
pare restituita quella famiglia nel dominio d'essa città; ma di ciò
non ne so il come. Nel dì 3 di giugno in Rimini _Pandolfo Malatesta_
e _Galeotto_ suo figliuolo, con altri Malatesti e nobili, furono
fatti cavalieri[1080]. Magnifiche feste e giostre per tal occasione
si fecero, col concorso di gran nobiltà di Firenze, Perugia, Siena,
Bologna e di tutta la Toscana, marca d'Ancona, Romagna e Lombardia.
Quivi si contarono più di mille e cinquecento cantambanchi, giocolieri,
commedianti e buffoni: il che ho voluto notare, acciocchè s'intendano
i costumi e il genio di questi secoli. Il conte Speranza e il _conte
Nolfo_, figliuoli del fu _conte Federigo_ di Montefeltro, nel dì 9
d'agosto vennero coll'esercito di Urbino contro alcune castella di
Ferrantino Malatesta, dove s'erano rifugiati gli uccisori del suddetto
conte Federigo, e, presi que' luoghi, fecero crudel vendetta di que'
traditori. Anche i marchesi estensi _Rinaldo_ ed _Obizzo_, signori
di Ferrara[1081], nel dì primo di novembre ritolsero all'arcivescovo
di Ravenna la grossa terra, appellata anche città, d'Argenta col
suo castello. Intanto, contuttochè _Lodovico il Bavaro_ deducesse le
sue buone ragioni, pure non potè impedire che in questo anno _papa
Giovanni_, subornato dal re Roberto[1082], non fulminasse contra di
esso Lodovico le censure, e facesse predicar la crociata, secondo
il deplorabil uso di que' tempi, contra di lui, siccome accennammo
all'anno precedente. Però si diede egli con più vigore ad accudire
agli affari d'Italia; e cotanto s'ingegnò in Germania, che frastornò
i disegni di _Carlo re_ di Francia, il quale, prevalendosi anch'egli
del favore del papa, macchinava di farsi eleggere re ed imperador de'
Romani. Di più non dico di queste controversie, lasciandone volentieri
ad altri la discussione.

NOTE:

[1067] Chron. Astens., tom. 11 Rer. Ital.

[1068] Raynaldus, Annal. Eccles.

[1069] Bonincontrus Morigia, Chron. Modoet., tom. 13 Rer. Ital. Corio,
Istor. di Milano. Giovanni Villani, lib. 9, cap. 138.

[1070] Annal. Mediolan., tom. 16 Rer. Ital.

[1071] Morigia, lib. 3, cap. 27, tom. 12 Rer. Ital.

[1072] Giovanni Villani, lib. 9, cap. 270.

[1073] Bonincontrus Morigia, lib. 3, cap. 31, tom. 11 Rer. Ital.

[1074] Giovanni Villani, lib. 9, cap. 243.

[1075] Georgius Stella, Annal. Genuens., tom. 17 Rer. Ital.

[1076] Giovanni Villani, lib. 9, cap. 239. Istor. Pistolesi, tom. 11
Rer. Ital.

[1077] Cortus. Histor., lib. 3, tom. 12 Rer. Ital. Giovanni Villani,
lib. 9. Chronic. Patavin., tom. 8 Rer. Ital.

[1078] Chron. Estense, tom. 15 Rer. Ital.

[1079] Chron. Caesen., tom. 14 Rer. Ital.

[1080] Chron. Bononiens., tom. 18 Rer. Ital.

[1081] Chron. Estense, tom. 15 Rer. Ital.

[1082] Raynaldus, Annal. Eccles., num. 6.




    Anno di CRISTO MCCCXXV. Indizione VIII.

    GIOVANNI XXII papa 10.
    Imperio vacante.


Cominciò in quest'anno gara e discordia fra _Galeazzo Visconte_
signor di Milano e _Marco_ suo fratello, che col tempo quasi condusse
a precipizio la casa de' Visconti[1083]. Pretendeva Marco parte nel
dominio; altrettanto Lodrisio Visconte lor cugino, allegando le tante
fatiche da lor sofferte per tenere in piedi la vacillante fortuna
della lor casa. Ma Galeazzo, eletto solo signore dal popolo, non
volea compagni nel governo. Diedersi perciò Marco e Lodrisio a far
delle combricole e congiure con altri nobili contra di Galeazzo; e
perchè scoprirono ch'egli andava maneggiando qualche onorevol accordo
con _papa Giovanni_, cominciarono a scrivere lettere a _Lodovico il
Bavaro_, sollecitandolo a calare in Italia[1084]. Intanto Galeazzo
nel dì 21 di febbraio mosse guerra ai Parmigiani, coll'inviare contra
loro il valoroso giovine _Azzo_ suo figliuolo, il quale s'impadronì
del castello di Castiglione. Ma, assediato il medesimo castello
dai Parmigiani, lo riebbero nel dì 15 di marzo colla libera uscita
de' soldati del Visconte. Nel dì seguente si diede allo stesso Azzo
Borgo San Donnino: perdita che cagionò sommo affanno ai Parmigiani e
Piacentini; tanto più perchè Azzo non tardò a mettere sossopra i loro
contadi con saccheggiar ed incendiar molte terre. Perciò nel dì 14 di
giugno uniti essi Parmigiani coll'esercito spedito loro da Piacenza
dal cardinal legato, impresero l'assedio di Borgo San Donnino. Durante
questo assedio nel mese di luglio i _marchesi estensi_[1085] signori di
Ferrara, _Passerino _ signor di Mantova e Modena, e _Cane dalla Scala_,
con grosso naviglio per Po andarono ai danni del Piacentino. Più gravi
sconcerti seguirono in questi tempi in Toscana[1086]. _Filippo Tedici_
signor di Pistoia, dopo aver fatta un'ingannevol pace e lega co'
Fiorentini, che non gli vollero mai dare un soldo per acquistar essi
quella città, come avrebbono potuto, nel dì cinque di maggio per dieci
mila fiorini d'oro, e per altri vantaggiosi patti avuti da _Castruccio_
signor di Lucca, il lasciò entrare con sue genti in Pistoia, dove prese
e disarmò il picciolo presidio che vi aveano inviato i Fiorentini,
e fece subito dar principio ad un forte castello in essa città.
Incredibile fu il dispetto e rabbia de' Fiorentini, che, più del
diavolo, aveano paura di Castruccio. Gran consolazione nondimeno
e coraggio recò loro il sospirato arrivo di _Raimondo da Cardona_,
richiesto da essi al papa per lor capitano, che nel dì 6 del suddetto
mese entrò in Firenze. Al pontefice, che volea mandarlo in Toscana,
allegò egli[1087] il giuramento fatto a Galeazzo Visconte di non
militar per un anno in Italia contra de' Ghibellini; ma il papa se ne
rise, con dire che per li capitoli della resa di Monza i prigioni tutti
si aveano a rilasciare; e però gli diede l'assoluzione dal giuramento.
Venne egli dunque francamente a prendere il comando dell'armata de'
Fiorentini con assai Borgognoni e Catalani seco condotti.

Presero i Fiorentini per assedio nel dì 22 di maggio il castello
d'Artimino[1088], e poscia nel dì 12 di giugno fecero uscire in
campagna il loro capitano Raimondo con un fiorito esercito di circa
due mila e cinquecento cavalli, la maggior parte Francesi, borgognoni
e Fiamminghi, e di quindici mila fanti, col carroccio, con somieri più
di sei mila, e con mille e trecento trabacche e padiglioni, senza i
rinforzi delle amistà che vennero dipoi, ed accrebbero quella gente
con più di cinquecento cavalieri e cinque mila pedoni. A Pistoia,
Castruccio non si trovava allora che con mille e cinquecento cavalli,
e la metà di fanteria rispetto a' nemici. Fecero i Fiorentini nella
festa di san Giovanni Batista correre il pallio presso alla porta
di Pistoia; presero il passo della Gusciana, e la rocca e il ponte
di Cappiano[1089]; poscia strettamente assediarono Altopascio, e lo
costrinsero alla resa. Vinse nel consiglio il parere di chi volle che
l'armata s'inoltrasse verso Lucca. Al Poggio fra Montechiaro e Porcari
trecento cavalieri de' migliori dello esercito fiorentino furono
alle mani con quei di Castruccio, e n'ebbero la peggio, quantunque
Castruccio vi restasse scavallato e ferito. Era l'armata dei Fiorentini
accampata in sito svantaggioso, e Castruccio ardea di voglia di
assalirla; ma troppo era scarso di gente, ed aspettava soccorsi da
Galeazzo Visconte e da Passerino de' Bonacossi[1090]. Vi mandò il
Visconte Azzo suo figliuolo con ottocento cavalieri tedeschi, il quale,
dopo introdotto un buon soccorso nel Borgo di San Donnino assediato
dalle genti della Chiesa, marciò a quella volta. Anche _Passerino_
v'inviò ducento altri cavalieri. All'avviso di questo grosso rinforzo
giunto a Castruccio, Raimondo da Cardona si ritirò ad Altopascio.
Castruccio, che non dormiva, con dei badalucchi tenne tanto a bada la
loro armata, che nel dì 23 di settembre arrivato Azzo Visconte coi
suoi cavalieri, e formate le schiere, attaccò la battaglia. In poco
d'ora furono rotti e sbaragliati i Fiorentini con vittoria segnalata
e compiuta; perciocchè, nel tempo stesso che si combattea, l'accorto
Castruccio mandò a prendere il ponte a Cappiano, e tagliò il passo
a' fuggitivi. Molti ne furono uccisi, molti più ne restarono presi,
fra' quali lo stesso _Raimondo da Cardona_ generale con assai baroni
franzesi. Tutta la gran salmeria di tende ed arnesi venne alle mani
de' vincitori; e si arrenderono poi a Castruccio le castella di
Cappiano, Montefalcone ed Altopascio, nel qual ultimo luogo fece
prigioni cinquecento soldati. Così in un momento la ridente fortuna de'
Fiorentini si cambiò in sospiri e pianti.

Nel giugno e luglio di quest'anno[1091] Francesco de' Bonacossi,
figliuolo di Passerino signor di Mantova e Modena, fece guerra a
Giovanni ed Azzo signori di Sassuolo; tolse loro Fiorano ed assediò la
terra di Sassuolo, essendosi uniti al suo esercito in persona _Cane
dalla Scala_ e i marchesi d'Este. Ebbe quella terra e Monte Zibbio.
I Bolognesi, oltre alla protezione da lor professata ai signori di
Sassuolo, riceverono anche lettera ed ordine dal papa di procedere
ostilmente contra di Passerino, e che si predicasse la crociata contra
di lui, siccome dichiarato eretico per l'eresia del ghibellinismo, a
fine di frastornar gli aiuti ch'esso Passerino e Cane potessero dare
a Castruccio e a Borgo San Donnino assediato. Perciò i Bolognesi con
tutte le lor forze nel luglio e ne' seguenti mesi altro mestier non
fecero che di saccheggiar le ville di Albareto, Sorbara, Roncaglia,
Solara, Camurana, ed assaissime altre, con danno inestimabile dei
cittadini e distrittuali di Modena. Nel dì 29 di settembre riuscì a
Passerino di avere per tradimento Monte Veglio, castello de' Bolognesi.
Corse tosto il popolo di Bologna all'assedio di quel castello, e
vi stette sotto un mese e mezzo. Attese intanto Passerino a raunar
gente per rimuoverli di là. Venne con assai fanteria e cavalleria
_Rinaldo marchese_ d'Este e signor di Ferrara. _Cane dalla Scala_
con molte forze vi giunse anch'egli; ma inteso che Passerino volea
aspettare _Azzo Visconte_, il quale, dopo la vittoria di Castruccio
ad Altopascio, dovea restituirsi in Lombardia, se ne tornò a Verona,
perchè fra lui e _Galeazzo_, padre d'esso Azzo, erano nate delle
amarezze. Rinaldo Estense fu dichiarato capitan generale dell'armata,
ed, arrivate le squadre di Azzo Visconte, passarono tutti il Panaro,
la Muzza e la Samoggia, e presentarono la battaglia ai Bolognesi nel
luogo di Zappolino, nel dì 15 di novembre. Al primo assalto furono
rovesciati i Bolognesi; e però essi attesero a menar non le mani, ma i
piedi. Fanno le storie modenesi[1092] l'esercito di Bologna consistente
in trenta mila fanti e mille e cinquecento cavalli, e quello de'
Modenesi in otto mila pedoni e due mila cavalli[1093]. Dicono uccisi
più di due mila Bolognesi, e presi più di mille e cinquecento, fra
i quali Angelo da San Lupidio podestà di Bologna, Malatestino de'
Malatesti, Sassuolo da Sassuolo, Jacopino e Gherardo Rangoni fuorusciti
di Modena, Filippo de' Pepoli ed altri nobili. Oltre a mille cavalli,
acquistarono i vincitori immensa copia d'armi, tende e bagaglio, che si
calcolò ducento mila fiorini d'oro. Nel giorno seguente marciò innanzi
il vittorioso esercito; ebbe e saccheggiò il castello di Crespellano;
poscia nel dì 17 continuò il viaggio sino al borgo di Panigale e alle
porte di Bologna, dove, per far onta a quel popolo, furono corsi tre
pallii, uno in onore di _Azzo Visconte_ signor di Cremona; un altro
per li _marchesi estensi_, ed uno per _Passerino_ signor di Mantova e
Modena. Fu dato il sacco e il fuoco ai palazzi e contorni di Bologna,
alle ville di Unzola, Rastellino, Argelata, San Giovanni in Persiceto,
Castelfranco ed altre. Nel dì 24 si rendè a Passerino il castello di
Bazzano; ed in tal maniera terminò in queste parti la campagna. Cosa
dicessero i facili interpreti de' giudizii di Dio, al vedere cotanti
sinistri avvenimenti delle crociate di papa Giovanni XXII, io nol so
dire.

Sul principio di quest'anno, essendo finite le tregue co'
Padovani[1094], _Cane dalla Scala_ non tardò a vendicarsi degli
affanni a lui dati da quel popolo nell'anno precedente; prese varii
luoghi del Padovano, e portò gl'incendii e saccheggi fino alle porte
di Padova. S'interpose _Lodovico il Bavaro_, e fece rinnovar la
tregua fino alla festa di san Martino; e compromesso fu fatto in lui
di quelle differenze. Ma Padova, oltre alla guerra esterna, ne ebbe
in quest'anno anche un'interna. Ubertino da Carrara e Tartaro da
Lendenara, perchè insolentivano nella città, ed uccisero Guglielmo
Dente, furono banditi e ricorsero a Cane Scaligero. Paolo fratello di
esso Guglielmo rivolse i pensieri della vendetta contra degli altri
Carraresi innocenti, e nel dì 22 di settembre, assistito copertamente
dal podestà e dal presidio tedesco, mosse a rumore il popolo contra
di essi. Per un'ora si fece aspro combattimento nelle piazze, e così
nobilmente si sostennero i valorosi Carraresi, che Paolo Dente fu
forzato alla fuga, ma con riportarne essi di molte ferite. Per cagione
d'esse Marsilio maggiore picchiò alla porta della morte; Niccolò,
Obizzo e Marsilio minore n'ebbero anch'essi la lor parte. Tornarono
poscia in Padova Ubertino da Carrara e Tartaro da Lendenara, amendue
giovinastri scapestrati. Numero non c'è delle loro insolenze; giustizia
più non si faceva in Padova; tutto andava alla peggio. Ne dovea ben
ridere Cane, che facea continuamente l'amore a quella nobil città. Dopo
la vittoria di Altopascio stette poco in riposo il prode _Castruccio_
signor di Lucca e di Pistoia. Prese Segna, ed ivi si afforzò nel dì 30
di settembre[1095], e poscia cominciò le sue scorrerie fino alle porte
di Firenze, saccheggiando, bruciando e guastando tutto quel paese.
Nella festa di san Francesco, a dì 4 d'ottobre, fece sotto quella
città correre tre pallii, uno da uomini a cavallo, un altro da fanti
a piè, ed il terzo da meretrici: il tutto in dispetto e vergogna de'
Fiorentini, i quali, quantunque avessero dentro gran cavalleria e gente
a piè innumerabile, pure non osarono mai d'uscire a fargli contrasto.
Tornò Castruccio nel dì 26 d'ottobre a dar loro un altro rinfresco; ed
Azzo Visconte, che tuttavia era con lui, volendo rendere la pariglia
a' Fiorentini, i quali aveano fatto correre il pallio sotto Milano, ne
fece correre anche egli uno alla lor vista, e poi s'inviò verso Modena,
siccome abbiam detto. Prese Castruccio la Rocca di Carmignano, il
castello degli Strozzi ed altri luoghi, e con sua oste andò scorrendo
infino a Prato. Gran costernazione era in Firenze per tali disastri, a'
quali ancora s'aggiunse un'epidemia per la tanta gente rifuggita nella
città. Ben cento mila fiorini d'oro ricavò Castruccio dal riscatto
de' prigioni fatti in quest'anno, col qual rinforzo gagliardamente
sostenne la guerra. Per altro era anch'egli scomunicato e condannato
dal papa qual nemico della Chiesa ed eretico. Per essere diffamato per
tale, niente più vi voleva che l'essere ghibellino. Fu nell'ottobre di
quest'anno[1096] che _Lodovico il Bavaro_ rimise in libertà _Federigo
duca_ d'Austria, il quale, vinto dagli affanni della prigionia, fece a
lui una cessione di tutti i suoi diritti sopra la corona. Ma, secondo
alcuni scrittori, non è ben chiaro in che consistesse l'accordo seguito
fra loro. I documenti portati dal Rinaldi[1097] abbastanza confermano
che Federigo fece quella rinunzia, benchè forse se ne pentisse dipoi, e
che il papa la dichiarò nulla; e che _Leopoldo_ suo fratello, il quale
non vi acconsentì, nell'anno seguente terminò colla morte tutte le sue
contese. Spedì nel maggio di quest'anno il _re Roberto_ ai danni della
Sicilia _Carlo duca_ di Calabria suo figliuolo con una formidabile
flotta di galee e di legni grossi da trasporto, fra' quali si contarono
venti galee di Genovesi[1098]. Oltre alla gran fanteria, menò egli
circa due mila e cinquecento cavalli. Sbarcata presso a Palermo questa
potente armata, imprese l'assedio di quella città, e vi stette sotto
più di cinque mesi, con guastare intanto ed incendiar molte parti di
quell'isola, e poi se ne tornò con Dio. Non altra gloria che questa
riportò egli nel suo ritorno a Napoli. Leggesi questa guerra descritta
da Niccolò Speciale[1099]. Erano gli Aragonesi e Catalani all'assedio
di Cagliari in Sardegna, città che forse sola restava ai Pisani in
quell'isola. Nel dicembre fecero essi Pisani armare venti galee ai
fuorusciti genovesi, padroni di Savona, e con queste ed altre loro navi
fecero vela per soccorrere quella città. Ma i Catalani, con prendere
otto di quelle galee, obbligarono l'altre a ritornarsene indietro con
poco loro piacere. Nell'anno 1297 s'era data la città di Comacchio ad
_Azzo marchese_ d'Este, signor di Ferrara, Modena e Reggio[1100]. Le
disgrazie poi sopravvenute alla casa d'Este nel 1308 la fecero passare
in altre mani. Nel dì 6 di febbraio dell'anno presente tornò essa
spontaneamente sotto la dolce signoria de' marchesi d'Este Rinaldo ed
Obizzo, dominanti in Ferrara.

NOTE:

[1083] Bonincon., Chron., lib. 3, cap. 35, tom. 12 Rer. Ital.

[1084] Gazata, Chron. Regiens., tom. 18 Rer. Ital.

[1085] Chron. Estense, tom. 15 Rer. Ital.

[1086] Giovanni Villani, lib. 9, cap. 294. Istorie Pistolesi, tom. 11
Rer. Ital.

[1087] Bonincontrus, lib. 3, cap. 32, tom. 12 Rer. Italic.

[1088] Giovanni Villani, lib. 9, cap. 300 e seg.

[1089] Istorie Pistolesi, tom. 11 Rer. Ital. Chron. Senens., tom. 15
Rer. Ital.

[1090] Chron. Placent., tom. 16 Rer. Ital.

[1091] Chron. Bonon., tom. 18 Rer. Ital. Moranus, Chron. Mutinens.,
tom. 11 Rer. Ital.

[1092] Johan. de Bazano, Chron., tom. 15 Rer. Ital.

[1093] Istorie Pistolesi, tom. 11 Rer. Ital. Giovanni Villani, lib. 9,
cap. 321.

[1094] Cortus. Chron., tom. 12 Rer. Ital. Chron. Patavin., tom. 8 Rer.
Ital.

[1095] Giovanni Villani, lib. 9, cap. 315.

[1096] Henric., Rebdorf. Cortus. Hist., tom. 12 Rer. Ital. Giovanni
Villani, et alii.

[1097] Raynal., in Annal. Eccles.




    Anno di CRISTO MCCCXXVI. Indizione IX.

    GIOVANNI XXII papa 11.
    Imperio vacante.


Non si sa che _Galeazzo Visconte_ in questi tempi cosa alcuna di
rilievo operasse, forse perchè trattava qualche aggiustamento col papa,
o perchè non si fidava de' suoi parenti e de' nobili di Milano. Perciò
_Passerino_, restato quasi solo in ballo, nel dì 28 di gennaio[1101]
fece una pace svantaggiosa coi Bolognesi, come se avesse ricevuta
egli, e non data una rotta nell'anno antecedente; imperocchè restituì
loro Bazzano e Monteveglio, con tutti i prigioni[1102], a riserva di
Sassuolo da Sassuolo, che condusse a Mantova, e di cui poscia si sbrigò
col veleno. A lui restituirono i Bolognesi Nonantola e la torre di
Canoli. Ma nulla giovò a Passerino questa pace. Venne in questi tempi
il _cardinal Beltrando_ a Parma, e quel popolo nel dì 27 di settembre
si diede a lui, _vacante imperio_. Altrettanto fece nel dì 4 di ottobre
la città di Reggio[1103]. Avea già esso legato mosse le sue armi contra
del medesimo Passerino dominante in Mantova e Modena. Verzusio Lando
capitano della Chiesa, colla armata pontificia venuto nel marzo sul
Modenese, pose l'assedio a Sassuolo, ed in pochi dì s'impadronì del
borgo e della rocca. Prese dipoi Gorzano, Spezzano e Marano. Per forza
ebbe Castelvetro, con mettere a filo di spada quel presidio, eccettochè
i due podestà. Nel dì 3 di luglio lo stesso Verzusio, coi fuorusciti
di Modena, cioè Rangoni, Pichi dalla Mirandola, Sassuoli, Savignani,
Guidoni, Grassoni, Boschetti, ed altri, venne sotto Modena, mettendo
a ferro e fuoco tutti i contorni. Bruciò due borghi della città, cioè
quei di Bazovara e Cittanuova; e i cittadini stessi diedero poscia alle
fiamme gli altri due di Ganaceto e d'Albareto. Si sottopose a Verzusio
il castello di Formigine, e così a poco a poco venne in suo potere
tutto il contado, se si eccettuano Campo Galliano, il Finale, San
Felice e Spilamberto. Passò egli dipoi a' danni di Carpi, e bruciò in
quelle parti più di secento case. Anche i Bolognesi[1104], dimentichi
ben tosto della pace fatta, corsero ai danni del Modenese. Un'altra
parte dell'esercito pontificio inviata a Borgoforte, tolse a Passerino
parte del suo territorio di qua da Po, e gli diede anche una rotta
su quel di Suzara. Tentarono bensì _Obizzo marchese_ d'Este[1105] ed
_Azzo Visconte_, uniti con Passerino, di fare una diversione all'armi
pontificie, venendo con grosso naviglio per Po a Viadana e Cremona,
ma senza operar cosa alcuna di riguardo. Non si sa che _Cane dalla
Scala_ in quest'anno facesse veruna impresa. Probabilmente era anche
egli in qualche trattato col pontefice; e sappiamo dalla Cronica
Veronese[1106], che nel dì 9 di luglio comparvero a Verona gli
ambasciatori di _papa Giovanni XXII_ e del _re Roberto_, ed ebbero
molti ragionamenti con esso Cane, ma senza penetrarsi i lor segreti.
Si tenne ancora un parlamento in San Zenone di Verona nel dì suddetto,
dove intervennero Passerino, i marchesi estensi, e Galeazzo Visconte,
per trattare dei fatti loro.

Sbigottiti intanto i Fiorentini per li continui progressi di
_Castruccio_, misero bensì nuove gabelle per adunar danaro, e
spedirono in Germania ed altrove per assoldar gente[1107]; ma il
migliore scampo e ripiego fu creduto quello di raccomandarsi ai capi
primarii de' Guelfi, cioè a _papa Giovanni_ e al _re Roberto_. Si
servì Roberto di questa congiuntura per suggerire ai suoi ben affetti
di Firenze che prendessero per loro signore _Carlo duca_ di Calabria
suo figliuolo. Il negozio si fece. Gli fu data la signoria di Firenze
per dieci anni, con obbligo di mantenere in servigio di quel popolo
mille cavalieri coll'assegno di ducento mila fiorini d'oro per anno.
Nel dì 13 di gennaio in Napoli accettarono il re ed il duca questa
elezione. Castruccio, sentendo sì fatte nuove, ne fu ben malcontento,
e però, dato il fuoco a Segna, si ritirò a Carmignano, dove fece di
molte fortificazioni. Il generale de' Fiorentini Pietro di Narsi nel
dì 14 di maggio avea ordito un tradimento per torgli quella terra, e
con ducento cavalieri de' migliori e cinquecento fanti andò a quella
volta. Informatone Castruccio (forse questo trattato era doppio),
il colse in un agguato, lo sconfisse e l'ebbe prigione con altri
assai. Fecegli tagliar la testa, perciocchè avea contravvenuto al
giuramento fatto di non essere contra di lui, allorché un'altra volta
fu suo prigione. Mandò il papa per suo legato in Toscana il _cardinal
Giovanni_ degli Orsini, che seco condusse quattrocento cavalieri
provenzali, ed entrò in Firenze nel dì 30 di giugno. Colà prima, cioè
nel dì 17 di maggio, era pervenuto _Gualtieri_ duca d'Atene e conte
di Brenna con quattrocento cavalieri, inviatovi per suo vicario dal
duca di Calabria, il quale da lì a cinque giorni pubblicò lettere
papali, come il pontefice avea creato il _re Roberto_ vicario d'imperio
in Italia, _vacante imperio_. Poscia nel dì 12 di luglio arrivò a
Siena[1108] Carlo duca di Calabria con copiosa gente d'armi. Seco era
la moglie e _Giovanni principe_ della Morea, suo zio paterno, e gran
baronia. Dimandò la signoria di quella città, e per questo vi fu non
poco rumore; ma in fine consentì quel popolo di dargliela per cinque
anni avvenire. Fatto far pace fra i Tolomei e Salimboni, se ne partì,
e nel dì 30 di luglio arrivò a Firenze, ricevuto ivi con processione
ed immenso onore. L'accompagnavano mille e cinquecento lance; e,
richieste le amistà, ebbe da' Sanesi trecentocinquanta cavalieri,
trecento da' Perugini, ducento da' Bolognesi, cento dagli Orvietani,
cento dai Manfredi signori di Faenza, oltre a molti altri: di maniera
che, congiunta questa gente con i quattrocento cavalieri già venuti
col duca d'Atene, e colla fanteria e cavalleria dei Fiorentini, fu al
suo comando una fioritissima armata. Tuttavia nulla di rilevante operò
egli in quest'anno per la diligenza e prodezza di Castruccio, il quale
ridusse a nulla gli sforzi del marchese Spinetta Malaspina collegato
col duca di Calabria, e fece tornare a Firenze l'armata di esso duca
senza aver conquistata veruna fortezza, e però con onta e vergogna.
Cominciarono ben tosto i Fiorentini a provare il peso del novello loro
signore, perchè non mantenne loro i patti, e mandò per terra l'autorità
de' loro priori, e in un anno costò il suo governo a quella città più
di quattrocento migliaia di fiorini d'oro. Ma il riccio era entrato
nella tana, e i Fiorentini non trovarono miglior riparo contro al
temuto ed odiato Castruccio, il quale tenne dipoi gran tempo a bada il
legato ed il duca con lusinghe di pace e d'accordo.

Altra maniera non seppe pensare il re Roberto per ridurre a' suoi
voleri _Federigo re_ di Sicilia, che di spedir ogni anno l'armata sua
a dare il guasto a quell'isola, tanto che, stanchi quegli abitanti, si
gittassero nelle sue braccia[1109]. Però in quest'anno ancora sul fine
di maggio inviò colà una flotta di ottanta vele col _conte Novello_
della casa del Balzo, che puntualmente eseguì gli ordini del re con
guastar le contrade di Patti, Milazzo, Cattania, Agosta e Siracusa.
Il che fatto, senza aver provato contrasto alcuno, se ne venne in
Toscana, dove prese due castella ai conti di Santa Fiora. Trattando
la città di Fermo nella marca in quest'anno accordo colla Chiesa,
quei di Osimo con altri Ghibellini vi entrarono, e, messo il fuoco
al palagio del comune, vi arsero o magagnarono molta buona gente, e
sturbarono tutta la concordia. In Rimini la matta voglia di dominare
fece vedere in quest'anno una brutta scena[1110]. Essendo mancato
di vita nell'aprile _Pandolfo Malatesta_ signore di quella città,
gli succedette nel dominio _Ferrantino_ figliuolo di Malatestino, e
nipote di esso Pandolfo. Nel dì 9 di luglio Ramberto figliuolo del
fu Giovanni Malatesta invitò esso Ferrantino con altri Malatesti ad
un convito, dove fece prigione lui e Malatestino di lui figliuolo, e
Frarino e Galeotto de' Malatesti. Fu a rumore tutta la città. Polentesa
moglie di Malatestino, coraggiosa donna, corse colla spada sguainata
in piazza, e, presa la bandiera, cercò di muovere in suo favore il
popolo; ma perchè fu creduto che i presi fossero stati uccisi, non
ebbe seguito. Da lì a tre dì Malatesta figliuolo del fu Pandolfo, che
era a Pesaro, entrò in tempo di notte in Rimini, e, venuto il dì, fu
obbligato Ramberto a fuggirsene alle sue terre di Ceola e Castiglione;
e nel viaggio da quei di Santo Arcangelo gli furon tolti i prigioni,
che se ne tornarono ben allegri a Rimini. Fece poi Ferrantino guerra
alle terre d'esso Ramberto, il quale (mi sia lecito riferirlo qui
fuor di sito) cercò da lì innanzi tutte le vie di rimettersi in
grazia di lui. Erano corsi regali innanzi e indietro, e tutto parea
ben disposto, quando nell'anno 1329 oppure 1330, Ferrantino (Girolamo
Rossi[1111] dice Malatestino figliuolo di Ferrantino, e così la Cronica
di Cesena[1112]) fece ordinare una caccia: di tale occasione si servì
Ramberto per presentarsegli davanti, e dimandargli colle ginocchia
a terra perdono delle passate offese. La risposta che gli diede
Ferrantino, ossia Malatestino, fu di cacciar mano ad un coltello, e
scannarlo. Dominando in Cesena Ghello da Calisidio, nel dì 20 di giugno
Rinaldo de' Cinci, fattolo prigione, occupò la signoria di quella
città. Nel dì 12 di luglio Aimerigone, maresciallo delle genti del papa
in Romagna, e Amblardo Visconte, nipoti d'_Aimerigo arcivescovo_ di
Ravenna e conte della Romagna, entrati con poca gente in Cesena, ed,
alzato rumore nel popolo, presero il suddetto Rinaldo, al qual poscia
fu mozzato il capo, e quella città restò pienamente in potere degli
uffiziali pontificii. Nel marzo ancora di questo anno _Azzo Visconte_,
signore di Cremona, coi fuorusciti di Brescia[1113] e coi rinforzi
di _Passerino_ signor di Mantova, ostilmente entrò sul Bresciano, e
prese le castella di Trenzano, Roado, Coccai, Erbusco, Cazzago ed altri
luoghi, dando un gran guasto a quel paese.

NOTE:

[1098] Georgius Stella, Annal. Genuens., tom. 17 Rer. Ital.

[1099] Nicolaus Specialis, lib. 7, cart. 17, tom. 10 Rer. Ital.

[1100] Piena Esposizione, cart. 268 e 365.

[1101] Moranus, Chron. Mutinens., tom. 11 Rer. Italic.

[1102] Johannes de Bazano, Chron., tom. 15 Rer. Italic.

[1103] Gazata, Chron. Regiens., tom. 18 Rer. Ital.

[1104] Chron. Bononiense, tom. 18 Rer. Ital.

[1105] Chron. Estense, tom. 15 Rer. Ital. Gazata, Chron. Regiens., tom.
18 Rer. Ital.

[1106] Chron. Veronense, tom. 8 Rer. Ital.

[1107] Giovanni Villani, lib. 9, cap. 328. Istorie Pistolesi, tom. 11
Rer. Ital.

[1108] Chron. Sanense, tom. 10 Rer. Ital. Giovanni Villani, lib. 9,
cap. ultim.

[1109] Nicolaus Specialis, lib. 7, cap. 19, tom. 10 Rer. Italic.
Giovanni Villani, lib. 9, cap. 347.

[1110] Chron. Caesen., tom. 14 Rer. Ital. Giovanni Villani, lib. 9,
cap. 350. Cronica Riminese, tom. 15 Rer. Ital.

[1111] Rubeus, Histor. Ravenn., lib. 6.

[1112] Chron. Caesen. Cronica Riminese.




    Anno di CRISTO MCCCXXVII. Indizione X.

    GIOVANNI XXII papa 12.
    Imperio vacante.


Fece negozio in questi tempi il cardinale legato di Lombardia
_Beltrando dal Poggetto_ per aver la signoria di Bologna[1114]; e quel
popolo, avendo consentito ai di lui voleri sotto certi patti, spedì
ambasciatori a Parma, invitandolo a venire a prenderne il possesso.
Nel dì 5 di febbraio arrivò egli colà, incontrato con gran solennità
e col carroccio dal popolo, che fece incredibil festa e bagordi per
più giorni, come se fosse calato un angelo dal cielo. Trovavasi la
città di Modena in gravi angustie, perchè circondata all'intorno da
città che s'erano date ai capitani del papa; la maggior parte ancora
delle sue castella ubbidivano ai nemici; nè Passerino si sentiva
forze per darle sufficiente soccorso. Però cominciarono alcuni nobili
a meditar la maniera di scuotere il giogo[1115]. Il legato anch'egli
coi fuorusciti con segrete ambasciate loro aggiugneva sproni. Nel dì 2
d'aprile si scoprì una congiura fatta da Tommasino da Gorzano, unito
con altri nobili e plebei. Furono presi, e la pagarono colla testa.
Intanto il legato co' Bolognesi mise a sacco e fuoco il basso Modenese,
ebbe il castello di Solara, e a maggiori angustie ridusse il popolo
di Modena. Veggendo il vicario di Passerino di non essere sicuro in
mezzo a tanta turbazione de' cittadini, si ritirò fuori della città.
Allora i Pii, i Gorzani e i Fredi commossero all'armi il popolo, e nel
dì cinque di giugno con amichevol forza e senza spargimento di sangue
ne fecero uscire la guarnigion di Passerino, che per tanti anni avea
smunta e tiranneggiata questa città col suo territorio. Trattarono
poscia accordo col cardinale legato, e si sottomisero al di lui
governo, _vacante imperio_, con varii patti e riserve, registrate nella
Cronica del Morano. Così questa afflitta città cominciò a respirare,
ma senza che la fazion dominante permettesse l'entrarci a molti nobili
fuorusciti, con lasciar nondimeno ad essi goder le rendite loro. Per
questi ed altri progressi del legato pontificio, e, molto più, per la
venuta in Toscana di Carlo duca di Calabria con tante forze, i caporali
ghibellini si vedeano in poco buono stato, e temevano di lor rovina.
Avvisaronsi adunque di chiamare in Italia _Lodovico il Bavaro_, per
opporre forza a forza[1116]. Venne egli a Trento nel mese di febbraio,
e quivi tenuto fu un gran parlamento, a cui intervennero _Marco
Visconte_, _Passerino_ de' Bonacossi, _Obizzo marchese_ d'Este, _Guido
Tarlati_ vescovo d'Arezzo, gli ambasciatori di _Castruccio_, de' Pisani
e di _Federigo re_ di Sicilia. Vi andò ancora _Cane dalla Scala_, ma
accompagnato da settecento cavalli, perchè non si fidava del duca di
Carintia, a cagion della guerra ch'egli avea co' Padovani, de' quali
era allora signore quel duca. Richiese Cane il dominio di Padova con
esibire al Bavaro gran somma di danaro; e perchè non ebbe l'intento,
se ne partì disgustato, minacciando d'accordarsi tosto col legato
del papa. Tanto fecero gli amici, che tornò indietro, e seguì poi una
tregua fra lui e i Padovani. In quel parlamento fu conchiuso che il
Bavaro calasse in Italia, e venisse a prendere la corona del regno,
promettendogli i capi de' Ghibellini cento cinquanta mila fiorini
d'oro. Se vero è ciò che scrive il Villani, in quel parlamento Lodovico
pubblicò che _papa Giovani XXII_ era eretico, e non degno papa,
opponendogli varii articoli, secondochè a lui era stato suggerito da
due dotti ribaldi, cioè da Marsilio da Padova e da Giovanni Giandone,
ossia di Gant, che coi loro velenosi scritti condussero il Bavaro a
varie empietà e pazzie. Era egli veramente irritato forte contra del
papa, parendogli una fiera ingiustizia quel non volerlo riconoscere
per re dei Romani, e ciò per fini politici; ma egli tenne una via
obbrobriosa ed indegna per vendicarsene.

Nel dì 13 di marzo si partì da Trento esso Lodovico Bavaro, e poscia
sul principio di maggio venne per le montagne, arrivò a Como, menando
seco appena seicento cavalli, ed era bene scarso di moneta. Venne poi
di Germania molta cavalleria, allorchè fu giunto a Milano[1117], dove
nel dì 16 di maggio con grande onore il ricevette _Galeazzo Visconte_.
Quantunque Marco fratello e Lodrisio zio d'esso Galeazzo con altri
nobili avessero declamato forte contra del medesimo Galeazzo, pure
il Bavaro gli confermò il vicariato, ossia la signoria di Milano,
Pavia, Lodi e Vercelli. Quindi fu intimato il dì della Pentecoste per
la sua coronazione[1118]. Concorse ad onorare questa funzione _Cane
dalla Scala_ con mille e cinquecento cavalli ed altrettanti fanti
(scrivono solamente cinquecento altri storici); e venne anche, per
quanto fu creduto, con qualche speranza di procacciarsi la signoria
di Milano, ben sapendo il mal animo che nudriva contra di Galeazzo
la nobiltà milanese; ma gli andò fallito il colpo. Già gli avea esso
Galeazzo preparato l'ospizio nel monistero di Santo Ambrosio, fuor di
Milano. Fece Cane fabbricare in una notte un ponte sulla fossa della
Posterla, per entrare a suo piacimento nella città. Galeazzo l'altra
notte gliel fece disfare; tal contesa fu poi rimessa nel Bavaro.
Seguì la coronazione d'esso Lodovico colla corona ferrea[1119], e di
_Margherita_ sua consorte con corona d'oro, nel dì 31 di maggio (v'ha
chi dice nel dì primo di giugno) nella basilica di Santo Ambrosio;
e giacchè era bandito da Milano frate _Aicardo arcivescovo_, fecero
quella funzione tre vescovi scomunicati e interdetti dal papa, cioè
Federigo de' Maggi di Brescia, Guido Tarlati di Arezzo ed _Arrigo_ di
Trento. Vi intervennero ancora _Rinaldo marchese_ di Este e signor di
Ferrara con trecento cavalieri, e Francesco figliuolo di _Passerino_
signor di Mantova con trecento, ed altri popoli ghibellini. Non passò
gran tempo che s'imbrogliarono gli affari di Galeazzo Visconte col
Bavaro. Ossia, come vuole il Villani, che richiedendo il Bavaro una
contribuzion di danari, Galeazzo superbamente gli rispondesse; oppure,
come altri vogliono, che Marco e Lodrisio Visconti coll'altra nobiltà
di Milano pontassero tanto appresso il Bavaro per far deporre Galeazzo,
e ritornare a repubblica la loro città: certo è che nel dì 20 di
luglio il Bavaro fece mettere le mani addosso ad esso _Galeazzo_, a
_Luchino_ e _Giovanni_ cherico suoi fratelli (_Stefano_ lor fratello
morì all'improvviso in quel giorno stesso, e fu creduto di veleno) e ad
Azzo suo figliuolo. Poscia intimò a Galeazzo la pena della testa, se
fra il termine di tre dì non gli consegnava il forte castello da lui
fabbricato nella terra di Monza. Mandò l'ordine Galeazzo, ma indarno,
perchè quel castellano un altro ordine innanzi avea avuto di non darlo
ad alcuno, se personalmente non gliel comandava lo stesso Galeazzo.
Corsero colà la marchesana _Beatrice Estense_ sua consorte e Ricciarda
sua figliuola, tutte affannate, e colle man giunte scongiurarono il
castellano a cedere la fortezza; e trovatolo più duro che mai, se ne
tornarono piene di doglia a Milano. Finalmente, ben certificato quel
castellano che v'andava la testa del suo signore[1120], consegnò quel
castello alle genti del vescovo d'Arezzo, e nelle prigioni del medesimo
castello, fabbricate dallo stesso Galeazzo, fu egli ristretto co' due
suoi fratelli e col figliuolo, verificandosi quanto per accidente era
stato predetto, se pur sussiste quella predizione. Non gli mancavano
peccati da farne penitenza. Di questo fatto gran piacere ebbero i
nobili di Milano e le città guelfe, ma il Bavaro si tirò addosso una
grande infamia per tanta ingratitudine verso i Visconti; e di qui si
può dire ch'ebbe principio la meritata sua rovina. Furono poi eletti
ventiquattro nobili, che reggessero a comune la città di Milano; sopra
lor nondimeno istituì il Bavaro un suo vicario, che fu Guglielmo da
Monteforte.

Cavò esso Bavaro, in questi tempi, ben ducento mila fiorini d'oro
dalle borse dei Ghibellini, e specialmente de' Milanesi; poscia nel dì
quinto, oppure nel dodicesimo giorno d'agosto quasi alla sordina uscì
di Milano, e agli Orci del Bresciano tenne un parlamento con _Cane
dalla Scala, Rinaldo Estense, Passerino_ ed altri capi ghibellini.
Vuole il Villani[1121] che il Bavaro conducesse colà Marco, Luchino
ed Azzo Visconti, i quali poscia fuggirono, e cominciarono guerra a
Milano. Anche il Fiamma[1122] scrive che Giovanni, Luchino ed Azzo fra
poco tempo furono rilasciati, e ritenuto il solo Galeazzo. Ma più fede
merita Buonincontro Morigia, vivente allora in Monza, che ci assicura
essere stati i suddetti Visconti rimessi in libertà solamente nell'anno
seguente; ed è certissimo che Marco seguitò il Bavaro in Toscana. Venne
esso Bavaro colle sue genti a Cremona, e pel contado di Parma e per
la via di Pontremoli passò alla volta di Lucca, senza che il legato
del papa, che avea forze non poco grandi, gli facesse contrasto alcuno
per le montagne, siccome avrebbe potuto. Fu accolto con sommo onore da
_Castruccio_, che si fece, o allora, o nel dì 4 di novembre, dichiarare
ed investire da lui duca di Lucca e Pistoia, ed anche di Prato, San
Gemignano, Colle e Volterra[1123], tuttochè non ne fosse padrone,
per isperanza di acquistar que' luoghi, i quali aveano già preso per
lor signore _Carlo duca_ di Calabria. Credevasi Lodovico di entrar
quetamente in Pisa, città sempre stata camera dell'imperio, e perciò,
senza entrare in Lucca, cavalcò tosto colà. Ma quei che governavano la
città, per timore di perdere il loro stato, e per odio a Castruccio,
gli serrarono le porte in faccia, e si accinsero alla difesa.
Castruccio colle sue forze fu chiamato colà; v'andarono anche assai
balestrieri della riviera di Genova, e si diede principio all'assedio
di quella città nel dì 6 di settembre. Durò questo un mese; e, nata
poi discordia fra quei cittadini, capitolata la resa, gli aprirono le
porte. Pose il Bavaro ai Pisani una colta di sessanta mila fiorini
d'oro, e dietro a questa un'altra di cento altri mila; e bisognò
pagarli. A tante estorsioni si vide come morto quel popolo. Altri
cinquanta mila si crede che raccogliesse da Castruccio per li suddetti
privilegii, e per averlo parimente creato suo vicario in Pisa[1124].
Succedette in questi tempi davanti allo stesso Bavaro una villana
contesa di parole fra _Guido vescovo_ d'Arezzo ed esso _Castruccio_, in
cui l'un l'altro chiamò traditore. Il vescovo arrabbiato si partì per
tornarsene alla sua signoria di Arezzo; ma, caduto infermo al castello
di Monte Nero in Maremma, quivi scomunicato, pentito nondimeno, secondo
alcuni, terminò i suoi giorni. _Pier Saccone_ da Pietramala divenne poi
signore d'Arezzo e di Città di Castello. Lodovico nel dì 21 di dicembre
con tre mila cavalieri e grossa fanteria s'inviò per Maremma alla
volta di Roma; il che udito dal duca di Calabria, anch'egli si mosse da
Firenze colla moglie, con tutti i suoi baroni e con mille e cinquecento
cavalli nel dì 28 del mese suddetto, per accorrere alla difesa del
regno di Napoli.

In quest'anno[1125] nel mese di luglio il _re Roberto_ tornò a spedire
in Sicilia Rogieri da Sanguineto conte di Catanzaro con settanta
galee, fra le quali diecisette de' Genovesi, a dare il solito guasto
a quell'isola; ma poco profitto ne ricavò. Nel tempo stesso, affin di
prevenire i disegni del Bavaro calato in Lombardia, mandò _Giovanni
principe_ della Morea suo fratello con mille cavalli ad afforzar le
terre del ducato di Spoleti e di Campagna. Questi volle entrare in
Roma; non gliel permisero i Romani. Andò a Viterbo; e, trovato quel
popolo contrario a' suoi voleri, guastò il paese. Intanto cinque galee
di Genovesi al servigio d'esso re Roberto presero la città d'Ostia,
e la diedero alle fiamme; del che i Romani concepirono grande odio
contra d'esso re, nè vollero ammettere il _cardinale Orsino_ legato,
che da Firenze passò colà per mettere pace. Nel dì 28 di settembre esso
legato col principe suddetto della Morea s'impadronì di San Pietro e
della città Leonina, con tagliar a pezzi que' Romani che v'erano in
guardia, ma nel dì seguente tutto in armi l'infuriato popolo di Roma
ripigliò quel luogo. Nella notte del dì quinto di luglio, vegnente il
dì sesto[1126]. _Alberghettino_ figliuolo di _Francesco dei Manfredi_
signor di Faenza, ad istigazione, per quanto fu creduto, di _Ostasio
da Polenta_, scacciò da Faenza la guarnigione del padre, che era
allora fuori della città, e se ne fece signore. Ecco se mancava in
secoli sì sconvolti ogni specie d'iniquità. Cecco de' Manfredi, che
l'aveva aiutato a questo tradimento, proditoriamente ne fu anch'egli
dipoi scacciato con altri della casa de' Manfredi. Era in questi tempi
signore d'Imola _Ricciardo de' Manfredi_: perchè quel popolo scoprì
ch'egli voleva dar la città al _cardinal Beltrando_ dal Poggetto legato
pontificio, nel primo dì, oppure nell'ottavo di settembre, si mosse
a rumore, e sulla piazza venne alle mani con lui e colla gente della
Chiesa. Rimasero soperchiati que' cittadini; ve ne furono morti più di
quattrocento, e la città andò a sacco; laonde rimase tutta desolata.
Fece poi guerra il legato a Faenza, unito col suddetto Ricciardo; ma
Alberghettino de' Manfredi valorosamente si difese. Borgo San Donnino
in Lombardia nel dicembre di quest'anno, per trattato fatto con que'
terrazzani, si arrendè al figliuolo di Giberto da Correggio. V'entrò
egli a nome del legato pontificio, che per averlo spese buona somma
di danaro. Gli Spinoli ghibellini tolsero alla città di Genova[1127]
l'importante castello di Monaco. E nel dì 30 di maggio i Piacentini con
grosso naviglio per Po andarono a Cremona[1128], sperando di conquistar
quella città; ma i Cremonesi virilmente si difesero, e infine diedero
una sconfitta ai mal venuti. Leggonsi nella Storia Ecclesiastica sotto
questo anno[1129] le lettere del popolo romano a _papa Giovanni XXII_,
pregandolo istantemente di venire a Roma alla sua sedia. Con belle
parole e varii pretesti si scusò il pontefice di non poter per ora
esaudirli, e raccomandò forte ai Romani di andar d'accordo col _re
Roberto_, e di non ammettere il Bavaro. Ma Sciarra Colonna, capo de'
Ghibellini, avea già preso delle contrarie misure. Nel dì 23 d'ottobre
il suddetto pontefice fulminò contra del Bavaro, come eretico, tutte
le censure, ed ogni altra pena spirituale e temporale che si possa
mai immaginare. Poscia nelle tempora dell'Avvento fece la promozion di
dieci cardinali, tre de' quali italiani, sei franzesi ed uno spagnuolo.

NOTE:

[1113] Malvec., Chronic. Brixian., tom. 14 Rer. Italic.

[1114] Matthaeus de Griffonibus. Chron. Bonon., tom. 18 Rer. Ital.
Chron. Bononiense, tom. eodem. Chron. Estense, tom. 15 Rer. Ital.

[1115] Moranus, Chron. Mutinens., tom. 11 Rer. Ital. Johannes de
Bazano, tom. 15 Rer. Ital.

[1116] Cortus. Chron., tom. 12 Rer. Ital. Chron. Estense, tom. 15 Rer.
Ital. Giovanni Villani, lib. 10, cap. 15.

[1117] Bonincontr. Morigia, Chron. Mod., tom. 12 Rer. Ital.

[1118] Chron. Estense, tom. 15 Rer. Ital. Giovanni Villani, lib. 10,
cap. 18. Chron. Veronense, tom. 18 Rer. Ital.

[1119] Annal. Mediol., cap. 16 Rer. Ital. Giovanni Villani, lib. 10,
cap. 18. Gazata, Chron. Regiens., tom. 18 Rer. Ital. Gualvaneus Flamma,
cap. 366.

[1120] Bonincontrus Morigia, Chron. Modoet., tom. 12 Rer. Ital.

[1121] Giovanni Villani, lib. 10, cap. 31.

[1122] Gualv. Flamma, cap. 365.

[1123] Istorie Pistolesi, tom. 11 Rer. Ital. Giovanni Villani, lib. 10,
cap. 36.

[1124] Istorie Pistolesi. Cortus. Chron., tom. 12 Rer. Ital. Giovanni
Villani, lib. 10, cap. 34.

[1125] Nicolaus Specialis, lib. 7, cap. 20, tom. 10 Rer. Ital.

[1126] Chron. Caesen., tom. 14 Rer. Ital.

[1127] Georgius Stella, Annal. Genuens., tom. 17 Rer. Ital.

[1128] Chron. Estense, tom. 15 Rer. Ital.

[1129] Raynaldus, in Annal. Eccles.




    Anno di CRISTO MCCCXXVIII. Indiz. XI.

    GIOVANNI XXII papa 13.
    Imperio vacante.


Strepitosi avvenimenti e grandi mutazioni furono in quest'anno in
Italia[1130]. Nel dì due di gennaio pervenne _Lodovico il Bavaro_
a Viterbo, dove da _Silvestro dei Gatti_, che dominava in quella
città, fu accolto a grande onore. Costui, per ricompensa, sotto varii
pretesti fu poi da lì a qualche tempo fatto prendere dal Bavaro, e
martoriato per sapere dov'era il suo tesoro; sicchè perdè trentamila
fiorini e la signoria di Viterbo. A quella città nello stesso tempo
arrivò _Castruccio_ con trecento cavalieri de' suoi migliori, e mille
balestrieri. Non erano ben d'accordo i Romani intorno all'accettare
il Bavaro, e gli spedirono ambasciatori a Viterbo per patteggiar
seco. Ma segretamente animato egli da Sciarra dalla Colonna, e da
altri di parte ghibellina, trattenendo in ciance gli ambasciatori,
diede la marcia all'esercito, e nel dì 7 del medesimo mese giunse
alla città Leonina, e smontò al palagio di San Pietro, e vi dimorò
quattro giorni. Entrò poscia in Roma, e, salito in Campidoglio, fece
fare un'aringa al popolo romano con una sparata di ringraziamenti, di
lodi e di promesse di esaltar Roma alle stelle. Piacquero tanto queste
melate parole ai Romani, che il dichiararono senatore e capitano di
Roma per un anno. Poscia nel dì 17 d'esso mese, giorno di domenica
(e non già in altro dì), si fece con somma solennità e magnificenza
la coronazion di Lodovico in San Pietro, non già per le mani del
romano pontefice, o de' suoi delegati, come conveniva, ma per quello
di _Jacopo Alberti_ vescovo di Venezia, e di _Gherardo vescovo_
d'Aleria, anch'esso scomunicato. Perchè alla funzione mancava il conte
del sacro palazzo, secondo il vecchio rituale, Lodovico, dopo aver
fatto cavaliere di sua mano _Castruccio duca_ di Lucca, conferì a lui
questa dignità. Fu coronata eziandio _Margherita_ sua moglie; e in tal
congiuntura il novello preteso imperadore pubblicò tre decreti, uno
per la conservazione della fede cattolica, uno per la riverenza dovuta
agli ecclesiastici, ed uno per la difesa delle vedove e dei pupili:
con che si fece non poco onore presso i Romani. Creò ancora senatore
e suo vicario in Roma Castruccio, il quale portò in quelle funzioni
una veste di seta cremesi con queste parole ricamate d'oro dinanzi al
petto: _È quello che Dio vuole_. E nel di dietro quest'altre: _Sarà
quello che Dio vorrà_. Continuò il Bavaro la sua dimora in Roma, e nel
dì 14 d'aprile pubblicò varie leggi contra chi fosse trovato in eresia,
o in reato di lesa maestà contra dell'imperadore. Poscia nel dì 18
d'esso mese nella piazza di San Pietro tenne un gran parlamento[1131],
dove fece citare, se alcuno v'era che prendesse a difendere prete
Jacopo da Caorsa, il quale si faceva chiamare _papa Giovanni XXII_.
Niuno rispose. Saltò su bensì il sindaco di quella parte del clero
di Roma, che antepose lo amore dell'oro a quello della religione,
e pregò Lodovico di procedere contra il detto Jacopo di Caorsa. Si
sfoderarono dunque varii articoli di pretesa eresia e di lesa maestà
d'esso pontefice, pretendendo ch'esso avesse anche bandita la croce
contro ai Romani: per le quali cagioni il Bavaro dichiarò decaduto papa
Giovanni dal pontificato, e reo di eresia e lesa maestà, con varie pene
ch'io tralascio. Nel dì 23 d'aprile col consenso del popolo romano fu
pubblicata una legge, che ogni papa in avvenire dovesse tener la sua
sedia in Roma, e non istarne absente che tre mesi l'anno: altrimenti
s'intendesse casso dal papato. Finalmente nel dì 12 di maggio, nella
piazza di San Pietro, Lodovico colla corona in capo propose al numeroso
popolo di Roma di fare un nuovo papa. Fu proposto fra Pietro da
Corvara, nativo d'Abbruzzo, dell'ordine de' Minori, grande ipocrita;
e il popolo, perchè la maggior parte odiava papa Giovanni per la sua
permanenza di là dai monti, l'accettò. Costui prese il nome di _Niccolò
quinto_; fece anche prima della consecrazione la promozion di sette
falsi cardinali, e nel dì 22 di maggio fu consecrato vescovo da uno di
essi, con prendere dipoi la corona dalle mani del medesimo Lodovico, il
quale di nuovo si fece coronar imperadore da questo suo idolo.

Tante bestialità di Lodovico il Bavaro in arrogarsi l'autorità di
deporre un papa, legittimo papa, nè giammai caduto in eresia, come
egli pretese, e di eleggerne un altro contro i riti e canoni della
Chiesa cattolica[1132], stomacarono forte allora chiunque portava
buona coscienza e lume di ragione; e solamente piacquero a molti
eretici e scismatici tanto religiosi che secolari, de' quali era
piena la corte d'esso Bavaro, e coi consigli de' quali soli egli
si regolava. Mostruosità ed empietà enorme non ha bisogno di essere
maggiormente dichiarata e detestata. Questa poi fu quella che finì
di dare il tracollo agl'interessi di lui in Italia. Ma qui convien
interrompere il corso delle azioni di Lodovico per venire in Toscana.
Mentre _Castruccio_ se ne stava in Roma, facendola da grande in
quella corte e città, e molto prima dell'empia tragedia che abbiamo
riferito[1133], Filippo da Sanguineto, vicario del duca di Calabria
in Firenze, cominciò a tessere certo trattato per torgli la città di
Pistoia. Fatti i preparamenti, la mattina innanzi giorno del dì 28 di
gennaio si presentò egli alle fosse di quella città, con ponti, scale
ed altri edifizii, due mila fanti e settecento cavalli. Data alle
mura la scalata, v'entrò, e dopo lunga battaglia colla guarnigion di
Castruccio, s'impadronì della terra, con fuggirsene Arrigo e Valerano,
figliuoli del medesimo Castruccio, e i lor soldati a Serravalle. La
misera città andò tutta a sacco, e durò ben dieci giorni la crudel
ruberia: il che trattenne que' soldati dal far altre conquiste nel
territorio. Per mare e per terra fu spedito a Castruccio il funesto
avviso di questa perdita. Egli, dopo tre dì, avutolo, si congedò
ben tosto dal Bavaro, ed immediatamente nel primo giorno di febbraio
s'avviò alla volta di Pisa colla sua gente. Lasciata poi questa in
cammino, marciò egli innanzi colla maggior sollecitudine possibile, ed
arrivò a Pisa con soli dodici cavalli nel dì 9 del mese suddetto. Da lì
a qualche giorno vi giunse anche la sua milizia. Prese egli nel mese
d'aprile al tutto la signoria di essa città di Pisa, ed impose colte
e gabelle per fornirsi di danaro, risoluto di riacquistare Pistoia,
e ciò senza riguardo alcuno al Bavaro, che ne era padrone, e al conte
d'Ottinghe inviato colà per governar la città. Si volle egli rifare,
perchè dava la colpa al Bavaro della perdita di Pistoia, per averlo
forzato ad andar seco a Roma. Poscia nel dì 15 di maggio col popolo
di Lucca e di Pisa cinse d'assedio essa città di Pistoia[1134]. Per
sua buona ventura era innanzi nata gara tra i Fiorentini e Filippo
da Sanguineto, a chi dovesse toccar la spesa di provvedere Pistoia,
città fornita di viveri appena per due mesi. Nè l'un nè gli altri
volendo cedere, ed informato Castruccio di questo litigio e dello stato
di Pistoia, tanto più s'animò ad assediarla. Di grandi battifolli,
steccati e fosse fece egli fare all'intorno, acciocchè niuno potesse
recarle soccorso, e cominciò a tormentar la città colle macchine e
con frequenti assalti. In questo mentre anche i Fiorentini fecero un
gagliardo apparecchio di gente, colla giunta d'altra che lor venne
dal _cardinal Beltrando_ legato, da Bologna, Siena, Volterra ed altre
terre. Con queste forze, superiori di molto a quelle di Castruccio,
almeno nella cavalleria, l'esercito fiorentino nel dì 20 di luglio andò
a postarsi in faccia dei trinceramenti di Castruccio sotto Pistoia.
Mostrò ben egli di voler battaglia; ma siccome cauto capitano si tenne
forte nel suo campo; e maggiormente afforzandolo con forti ripari,
lasciò che i Fiorentini, non veggendo maniera di snidarlo di là colla
forza, marciassero verso Pisa, credendosi eglino che Castruccio si
moverebbe per timore di perdere quella città. Nulla si mosse egli;
un terribil sacco fu dato al territorio pisano sino alle porte; e
intanto Simone dalla Tosa capitano di Pistoia, perduta la speranza
del soccorso per l'allontanamento de' suoi, e perchè gli era oramai
fallita la vettovaglia, nel dì 3 d'agosto (salve le persone col loro
equipaggio) rendè a Castruccio quella città con grande vergogna
e rabbia de' Fiorentini, i quali, udita la perdita di Pistoia, si
ritirarono tosto a casa. V'ha chi scrive, aver Castruccio, dappoichè
esso ottenne Pistoia, preso Prato, e dato verso Fucecchio una rotta
all'armata fiorentina; ma di ciò non parlando le più vecchie storie,
passerò a dire che egli, per paura del Bavaro, cominciò una tela co'
Fiorentini e col papa; ma per tante fatiche ed affanni cadde da lì a
non molti giorni infermo in Lucca; e, chiamati i suoi tre figliuoli
_Arrigo_, _Giovanni_ e _Valerano_, lasciò gli Stati al maggior di età,
ordinando loro e ai consiglieri di ben fornire le città di Pisa, Lucca
e Pistoia, e di stare uniti insieme. Poscia nel dì 3 di settembre nel
colmo di sua grandezza e fortuna, in età di soli quarantasette anni,
diede fine alla sua vita colla temporal gloria d'essere stato il più
accorto, prode e belicoso principe de' suoi tempi e tale, che, se la
morte non gli troncava il volo, pericolo v'era che Firenze e la Toscana
tutta soccombessero alla di lui somma sagacità e bravura. Leggesi la
di lui vita scritta da Niccolò Tegrimi nobile lucchese[1135], dove i
suoi costumi e le sue massime si trovano pienamente descritte. I suoi
figliuoli corsero Lucca, Pistoia e Pisa, e se n'impossessarono, con
aver tenuta celata sette giorni la di lui morte: per la quale non si
può esprimer quanta festa e tripudio si facesse in Firenze. Pareva a
quel popolo di essere rinato.

Non avea cessato Castruccio, dacchè il Bavaro giunse a Lucca e
Pisa[1136], di far tutti i più premurosi uffizii appresso di lui
per ottenere la libertà a _Galeazzo Visconte_, e ai di lui fratelli
e figliuoli. Lo stesso _Marco_ Visconte, autor principale della lor
rovina, che avea seguitato il Bavaro in Toscana, conoscendo l'eccessivo
error commesso in danno della propria casa, e pentito del fallo,
tuttodì si raccomandava per questo a Castruccio. Stette duro il
Bavaro. Appresso in Roma tanto esso Castruccio, quanto altri principi
ghibellini interposero la loro intercessione per la liberazion loro,
e alle preghiere succederono le minaccie di abbandonarlo, se non
concedeva loro tal grazia. Finalmente si lasciò vincere il Bavaro, e
l'ordine andò che fossero rimessi in libertà. Scrive il Villani[1137]
che Lodovico condannò _Luchino_ ed _Azzo_ a pagare venticinque mila
fiorini d'oro, e che ne pagarono sedici mila. Comunque sia, ci assicura
Buonincontro che li rimise in sua grazia, comandando che venissero in
Toscana. Nel dì 25 di marzo furono liberati dalle carceri di Monza;
quel popolo segretamente diede loro molti regali; ed essi andarono a
Lucca a trovar Castruccio, il quale teneramente abbracciò Galeazzo, ed
il creò suo generale all'assedio di Pistoia. Quivi per li crepacuori
passati e per le fatiche presenti, gravemente s'infermò Galeazzo; e
portato per ordine di Castruccio a Pescia, nel mese d'agosto, prima
della resa di Pistoia, in età di cinquantun anni meschinamente morì,
lasciando un grande esempio della volubilità delle grandezze terrene.
Torniamo ora al Bavaro, i cui disegni in Roma erano di assalire il
regno di Napoli; ma l'essersi partito da lui Castruccio con sue genti,
e il non comparir mai, secondo il concerto, la flotta di _Federigo re_
di Sicilia, che s'era collegato con lui ai danni del _re Roberto_,
arenò tutta l'impresa. Fece bensì unito coi Romani a lui qualche
guerra, ma di poco momento, perchè troppo penuriava di moneta, e vi
era discordia nell'esercito suo. All'incontro, il re Roberto[1138]
prese Ostia, Anagni ed altri luoghi. Per questi ed altri motivi il
Bavaro, non veggendosi più sicuro in Roma, se ne partì col suo antipapa
nel dì 4 d'agosto, con fargli le fischiate dietro quel popolo romano
che dianzi tanta festa avea mostrato per lui, e venne a Viterbo.
Nel dì seguente entrarono in Roma Bertoldo Orsino e Stefano dalla
Colonna, prendendone possesso a nome di _papa Giovanni_, e colà ancora
successivamente arrivarono il cardinal legato ed ottocento cavalieri
del re Roberto, con esserne fuggiti Sciarra dalla Colonna, che da lì a
non molto mancò di vita, Jacopo Savello e gli altri Ghibellini. Venuto
il Bavaro a Todi, dalla qual città cavò quattordici mila fiorini,
pensava di passare a dirittura ad Arezzo, istigato dai Ghibellini di
marciare addosso a Firenze, quando gli giunse nuova che _don Pietro_,
figliuolo di Federigo re di Sicilia, con una potente flotta andava in
traccia di lui, e desiderava di seco abboccarsi a Corneto. Andò colà,
e dopo molti contrasti e rimproveri, per essere egli tardato tanto a
venire, si trattò di nuovo di far guerra al re Roberto. Ma troppo era
in collera Lodovico, perchè Castruccio gli avea tolta Pisa, e però
volle prima portarsi colà. Nel viaggio colla sua gente e co' Siciliani
prese Grosseto; e, giuntagli colà la nuova della morte di Castruccio,
affrettò i passi, e nel dì 21 di settembre arrivò a Pisa, ricevuto con
somma allegrezza da quel popolo. Se ne fuggirono a Lucca i figliuoli
di Castruccio, conoscendo d'essere troppo in odio ai Pisani. L'armata
siciliana in tornando a casa, assalita da una fiera tempesta, colla
perdita di quindici galee e con altri danni, arrivò molto sconciata
e scemata in Sicilia. Andò poscia il Bavaro a Lucca ad istanza di
quei cittadini, e tolse la signoria di quella città ai suddetti
figliuoli di Castruccio con giubilo di quel popolo. Ma finì presto la
lor festa, perchè il Bavaro impose loro una colta di cento cinquanta
mila fiorini d'oro; stoccata che arrivò loro al cuore. Parimente per
danari riconfermò il dominio di quella città agli stessi figliuoli
di Castruccio. Anche l'allegrezza dei Pisani si convertì ben tosto in
lutto, avendo essi dovuto pagare altri cento mila fiorini d'oro. Questi
erano i benefizii, co' quali Lodovico il Bavaro si rendeva amabile
ai popoli di Italia. Pure, con tutti questi fieri salassi alle borse
altrui, non correano le paghe ai suoi soldati, e, per tal motivo, fatta
congiura, ottocento dei suoi migliori cavalieri tedeschi nel dì 29
d'ottobre disertarono da Pisa, e corsero a Lucca per impadronirsene;
ma, trovate le porte chiuse per avviso precorso della lor venuta,
diedero il sacco ai borghi di quella città, e poi ridottisi sul
Ceruglio nella montagna di Vivinaia, quivi si fortificarono, con vivere
da lì innanzi di rapine e di tributi di tutti i contorni. E perciocchè
il Bavaro, non avendo attenuta la promessa di pagar loro sessanta
mila fiorini, inviò ad essi Marco Visconte per trattar di concordia,
il ritennero prigione: dal che poi nacquero altre novità che andremo
vedendo.

Già di sopra accennammo che _Cane dalla Scala_, tuttochè ghibellino,
andò poco d'accordo coi Visconti. Era anche disgustato di _Passerino
de' Bonacossi_ signor di Mantova. Perciò diede mano e braccio ad
una congiura formata contra di lui[1139] dai figliuoli di _Luigi da
Gonzaga_, cioè _Guido_, _Filippino_ e _Feltrino_, nobili antichi di
Mantova, che si truovano registrati vassalli della contessa Matilda.
Ebbero essi dallo Scaligero e da Guglielmo di Castelbarco ottocento
fanti e trecento cavalli, co' quali inaspettatamente entrati in
Mantova la mattina del dì 16 d'agosto, correndo quivi la festa di
san Leonardo, s'impadronirono della piazza. Il Platina scrive[1140]
ciò succeduto nel dì 17 di luglio. Accorso Passerino, vi restò
trucidato[1141]. Furono presi Francesco e l'abbate di Sant'Andrea
suoi figliuoli, e Guido e Pinamonte figliuoli di Botirone già suo
fratello, e consegnati a Niccolò Pico ed agli altri nobili della
Mirandola, i quali li condussero al castello del Castellaro della
diocesi di Modena, e, in vendetta della morte di Francesco lor padre,
quivi nelle prigioni barbaricamente li lasciarono morir di fame. In
tal congiuntura si sfogò lo sdegno de' congiurati anche contro molti
de' parziali e soldati di Passerino, che non poterono fuggire, e
massimamente contra de' suoi crudeli uffiziali. Inestimabili ruberie
furono fatte in quella rivoluzion di Stato, e la maggior parte del
bottino toccata a Cane dalla Scala fu creduta da alcuni ascendere
alla somma di cento mila fiorini d'oro. Questo miserabil fine ebbe
Passerino, che pel suo aspro governo di tant'anni si guadagnò da'
Mantovani e Modenesi il titolo di tiranno. Venne appresso dal popolo
di Mantova proclamato lor signore di nome _Luigi da Gonzaga_; ma
l'esercizio del dominio restò nei suoi valorosi figliuoli, i quali coi
lor discendenti renderono poi gloriosa in Italia la famiglia Gonzaga,
e continuarono la signoria in Mantova sino al principio del presente
secolo decimo ottavo di Cristo, in cui io scrivo. In quest'anno
ancora _Carlo duca di Calabria_, unico figliuolo di _Roberto re_ di
Napoli[1142], infermatosi, giunse al fine di sua vita nel dì 9 ovvero
10 di novembre, con dolore inesplicabile del padre e di que' popoli,
perchè era buon principe, amatore della giustizia, pio ed amorevole
verso tutti. Non lasciò dopo di sè alcun maschio, ma bensì due femmine,
_Giovanna_ già nata, e _Maria_, che nacque dopo la morte del padre da
_Maria di Valois_, sorella di _Filippo di Valois_, il quale in questo
anno, venuta meno la figliuolanza di _Filippo il Bello_, diventò re di
Francia. Col tempo il regno di Napoli ebbe da piagnere maggiormente
la perdita di questo principe senza eredi maschi, siccome andremo
vedendo. In Firenze fu gran duolo per la sua morte; ma molti ancora
internamente se ne rallegrarono, perchè finì il suo dominio in quella
città, ed ivi si tornò alla libertà primiera. Erano in questi tempi
signori della città di Lodi _Sozzo_ e _Jacopo de' Vestarini_, ed
aveano esaltato di molto un lor famiglio, già mugnaio, uomo fiero,
nominato Pietro Tremacoldo, per soprannome il Vecchio, con farlo capo
delle lor guardie, e lasciargli in mano le chiavi di una porta della
città[1143]. Molte scelleraggini e crudeltà commise costui in servigio
de' padroni, ma seppe anche guadagnarsi l'amicizia di molti. Perchè
Sozzino giovine della casa dei Vestarini gli stuprò una nipote, e,
fattane doglianza, ebbe in risposta solamente delle minaccie, talmente
s'inviperì, che ne volle far alta vendetta. Però, introdotta una notte
in Lodi una gran masnada di fanti, mise la terra a rumore, e presi i
suddetti due signori, con quattro altri di quella casa (se ne fuggì
Sozzino con altri), rinserrolli in uno scrigno, e quivi di fame li
lasciò perire. Agl'indagatori de' gabinetti celesti dovette allora
sembrar questo un giusto giudizio di Dio; perchè i Vestarini, dacchè
aveano imprigionato alcuni, li dimenticavano nelle carceri, e permisero
che molti d'essi morissero di fame, ridendo allorchè udivano che i
miseri urlavano per non aver che mangiare. Fecesi per forza questo
ribaldo vecchio proclamare signor di Lodi, e spedì subito a Guglielmo
di Monteforte vicario di Milano, assicurandolo che terrebbe la città a
parte ghibellina, e di aver tolto di vita i Vestarini, perchè voleano
dar Lodi al legato del papa.

Sempre più andava peggiorando lo stato di Padova[1144]. Niccolò da
Carrara, con gli altri fuorusciti, nell'anno precedente avea fatta
gran guerra a quella città, maggiore la fece nell'anno presente con
venir sino alle porte, e togliere ai Padovani buona parte de' loro
raccolti. Entro di Padova Ubertino da Carrara con Tartaro da Lendenara
teneva in continua inquietudine i miseri cittadini; nè giustizia si
facea, nè modo si trovava da frenar le di lui insolenze. _Corrado da
Ovestagno_, vicario del _duca di Carintia_ in essa città, ad altro non
attendeva co' suoi Tedeschi che ad ammassar danaro con ispogliar case
e chiese, biasciando intanto de' Pater nostri, e facendo colle spoglie
de' Padovani fabbricar chiese e monisteri nel suo paese. Mostrava
bensì, secondo la sua politica, _Cane dalla Scala_ di voler conservare
le tregue con Padova, ma sotto mano porgeva aiuto ai fuorusciti,
acciocchè facessero quanto di male potessero alla lor patria. Nè per
quanti ricorsi fossero fatti al duca di Carintia, al legato del papa e
a' marchesi estensi, per ottener aiuto, alcuno volea muovere un dito
in lor favore. _Marsilio da Carrara_, uno de' più accorti uomini del
suo tempo, veggendo andar così in malora la città, finalmente si
appigliò al partito di fare il proprio negozio, con dar Padova a Cane
dalla Scala, ed averne egli solo il merito tutto[1145]. Segretamente
adunque spedì Filippo da Peraga a Cane, offerendogli il dominio della
città, purchè _Mastino dalla Scala_ di lui nipote sposasse _Taddea
da Carrara_ (che Alda è chiamata dal Mussato) figliuola di _Jacopo_
già signore di Padova, e Marsilio conseguisse i beni di alcune ricche
famiglie fuoruscite e il vicariato della città, ma solamente di nome,
dovendovi Cane mettere tutti gli uffiziali, con altri patti vantaggiosi
per lui. Altro non cercava che questo Cane, il quale da tanti anni
ansava dietro a sì nobile acquisto, e tante guerre avea fatto e tanto
danaro speso, senza mai poter ottenere il suo intento. Andò Mastino a
Venezia, ed occultamente sposò Taddea da Carrara, che ivi si allevava,
e compiè il matrimonio. Ciò fatto, Marsilio, dopo avere introdotto con
varii pretesti molte centinaia di contadini armati in Padova, nel dì
3 di settembre, per avere più sciolte le mani e più balia ad eseguire
il trattato, fece destramente insinuare al popolo di dare a lui la
signoria della città; e ciò fu fatto. Poscia licenziò i Tedeschi,
che erano ivi di presidio, soddisfatti delle lor paghe. Finalmente
nel maggior consiglio della città spiegò la risoluzione da lui presa
di cedere a Cane dalla Scala il dominio di Padova, giacchè altra
maniera non v'era di salvarsi in mezzo a tante tempeste[1146]. Niuno
osò di contraddire; e però, eletto il sindaco, nel dì 7 di settembre
lo stesso Marsilio da Carrara con esso e con molti de' principali
cittadini cavalcò a Vicenza, e presentò le chiavi della città a Cane,
il quale appena si trattenne dal baciare un dono sì caro. Fece la sua
magnifica entrata Cane in Padova nel dì 10 del suddetto mese, ricevuto
con plauso e benedizioni da quel popolo, oramai convinto che altro
rimedio non v'era a' suoi mali, fuorchè questo. La liberalità del
novello principe si diffuse sopra i suoi più cari, e massimamente sopra
Marsilio da Carrara, alle spese nondimeno de' fuorusciti, appellati
ribelli; di modo che Marsilio divenne, di ricco che era, sommamente
ricchissimo. Toccò ad essi fuorusciti lo starsene in esilio; e perchè
Albertino Mussato, celebre storico, il quale ampiamente racconta
questi fatti, osò di rientrare in Padova senza licenza, fu mandato a'
confini a Chioggia, dove nell'anno seguente finì di vivere e scrivere.
Solennemente ancora fu di nuovo sposata Taddea Carrarese da Mastino
dalla Scala.

Tornato Cane a Verona, volle solennizzar questa importante conquista
con una magnifica festa. Tenne dunque corte bandita in quella città
nel dì ultimo di novembre. La Cronica di Verona[1147] dice nell'ultimo
d'ottobre. Forse cominciò allora la festa, ed essendo durata un mese,
terminò nel fine di novembre. Concordano gli autori in dire[1148]
che incredibil ne fu la magnificenza per la varietà dei tornei, delle
giostre, delle illuminazioni e d'altri pubblici suntuosi solazzi; pel
concorso smisurato de' nobili di tutte le circonvicine città, essendovi
stati cinque mila cavalli forestieri, ed intervenuti anche _Obizzo
marchese_ d'Este signor di Ferrara[1149], e _Luigi da Gonzaga_ signore
di Mantova; e finalmente per li gran regali fatti dallo Scaligero,
che tenne sempre tavola aperta a tutta la nobiltà sì del paese che
forestiera. La maggior solennità fu nel giorno in cui egli di sua
mano creò cavalieri trentotto nobili delle prime case di Verona,
Vicenza, Padova, Venezia, Mantova, Bergamo, Como, Reggio di Lombardia
e Vercelli. Simili funzioni in Italia si faceano in que' secoli pieni
di guerre, e chiamati da noi barbari, ma che più non si mirano in
Italia, tanto ingentilita, per essersi perduta la voglia delle corti
bandite, e del giostrare e torneare, dacchè tante armate straniere fan
qui dei torneamenti d'altra fatta. Aggiungasi la descrizione che il
padre del Gazata, storico reggiano di questi tempi[1150], a noi lasciò
del nobilissimo genio d'esso Scaligero. Gran copia teneva egli di
cortigiani; ed, oltre a ciò, non v'era uomo di qualche grido o per le
lettere, o pel mestiere dell'armi, o per singolarità in qualche arte,
il quale, sbattuto dalla fortuna o dalle rivoluzioni della patria, sì
frequenti in questi tempi, ricorresse a lui, che non fosse ben veduto
e provveduto di abitazione e tavola nella sua corte. Venivano essi
con tutta proprietà e lautezza serviti, e, secondo le lor professioni,
erano distribuiti. Quivi i poeti, lì i filosofi, in altre camere gli
artefici, i predicatori e simili. Sopra la porta di quelle camere si
mirava qualche pittura che alludeva alla lor professione. Eranvi musici
di canto e suono, e buffoni per rallegrar di tanto in tanto le cene ed
i pranzi: ben addobbato il palazzo di arazzi e pitture. Talvolta ancora
Cane voleva alla sua tavola or questo or quello di que' valenti uomini;
ed uno fra gli altri fu Dante Alighieri, celebre poeta, che, bandito
da Firenze, provò quanta fosse la generosità di questo principe, degno
perciò di maggior vita e di comandare a più popoli. Funesto riuscì
quest'anno a Venezia, perchè la morte rapì il loro doge, cioè _Giovanni
Soranzo_[1151], a cui nel dì 8 di gennaio succedette in quella dignità
_Francesco Dandolo_. Nè si dee tacere che, all'entrare di luglio[1152],
venendo da Avignone la paga per li soldati del legato di Italia,
consistente in sessanta mila fiorini d'oro, e scortata da cento
cinquanta cavalieri, usciti fuor d'un agguato i Pavesi, ne presero
almeno la metà con assai arnesi, somieri e prigioni. Ed ecco dove
andavano le decime raccolte pel papa dall'aggravato clero. Anche negli
anni addietro _Jacopo re_ d'Aragona occupò da ducento mila fiorini
d'oro, che gli uffiziali di _papa Giovanni XXII_ aveano ricavato dagli
ecclesiastici del suo regno, e se ne servì per torre la Sardegna ai
Genovesi. Furono in quest'anno ancora novità in Reggio di Lombardia
e in Parma. Nel mese di giugno Guiduccio e Giovanni de' Manfredi, e
Giovanni Riccio da Fogliano, nobili reggiani[1153], uccisero Angelo da
San Lupidio governatore di quella città per la Chiesa, ed uomo di molta
pietà ornato, e poi se ne andarono alle lor castella. Era anche in
Parma[1154] governatore pontificio Passerino dalla Torre; ma perchè con
imposte ed altri aggravii opprimeva quel popolo, _Marsilio de' Rossi_
ed _Azzo da Correggio_, nobili di quella città, nel dì primo di agosto
scacciarono lui e il presidio papalino, e si fecero padroni di Parma.
Nel dì seguente unitisi coi Fogliani e Manfredi suddetti, entrarono
parimente in Reggio, e posero in fuga Arnaldo Vachera nuovo governatore
inviatovi dal legato: con che amendue queste città tornarono a parte
ghibellina, e que' nobili fecero lega con Cane dalla Scala, e con gli
altri di sua fazione: avvenimento che atterrì forte il partito de'
Guelfi. Ma il _cardinal Beltrando_ legato tanto fece in Romagna[1155],
che _Alberghettino de' Manfredi_ signor di Faenza s'accordò con lui,
parendo nondimeno che esso Alberghettino non gli lasciasse mettere
il piede in quella città. In quest'anno un orribil tremuoto, oltre
ad altri luoghi, sì fieramente conquassò la città di Norcia, che vi
perirono da quattro mila persone.

NOTE:

[1130] Giovanni Villani, lib. 10, cap. 47 e 53.

[1131] Giovanni Villani, lib. 10, cap. 71. Raynald., Annal. Eccl.
Baluz., Vit. Pap.

[1132] Albert. Mussatus, in Lud. Bavar. Bernard. Guid. Cont. Ptolom.
Lucens.

[1133] Giovanni Villani, lib. 10, cap. 57. Istorie Pistolesi, tom. 11
Rer. Ital.

[1134] Chron. Sanense, tom. 15 Rer. Ital.

[1135] Tegrim., Vita Castruccii, tom. 11 Rer. Ital.

[1136] Bonincontr. Morigia, Chronic. Mod., cap. 37, tom. 12 Rer. Ital.

[1137] Giovanni Villani, lib. 10, cap. 31.

[1138] Giovanni Villani, lib. 10, cap. 96.

[1139] Johannes de Bazano, Chron. Mutinens., tom. 15 Rer. Ital.

[1140] Platina, Hist. Mantuan., lib. 2, tom. 20 Rer. Italic.

[1141] Moran., Chron. Mutin., tom. 11 Rer. Ital. Chron. Estense, tom.
15 Rer. Ital.

[1142] Giovanni Villani, lib. 10, cap. 109.

[1143] Bonincontrus Morigia, Chron. Modoet., cap. 38, tom. 12 Rer.
Ital. Corio, Istor. di Milano.

[1144] Cortus. Histor., tom. 12 Rer. Ital. Albertinus Mussatus, de
Gest. Ital., lib. 12, tom. 8 Rer. Italic.

[1145] Gatari, Ist. Pad., tom. 17 Rer. Ital. Chron. Patav., tom. 8 Rer.
Ital.

[1146] Albertinus Mussatus, tom. 8 Rer. Ital.

[1147] Chron. Veronens., tom. 8 Rer. Ital.

[1148] Chron. Estense, tom. 15 Rer. Ital. Albertinus Mussatus, lib. 12,
tom. 18 Rer. Ital.

[1149] Gazata, Chron. Regiens., tom. 8 Rer. Ital.

[1150] Gazata, in Praefat. ad ejus Histor., tom. 18 Rer. Ital.

[1151] Contin. Danduli, tom. 12 Rer. Ital.

[1152] Giovanni Villani, lib. 10, cap. 90. Chron. Estense, tom. 15 Rer.
Ital.

[1153] Gazata, Chron. Regiens., tom. 18 Rer. Ital.

[1154] Giovanni Villani, lib. 10, cap. 95.

[1155] Giovanni Villani, lib. 10, cap. 94. Rubeus, Hist. Ravenn., lib.
6.




    Anno di CRISTO MCCCXXIX. Indizione XII.

    GIOVANNI XXII papa 14.
    Imperio vacante.


Stando in Pisa _Lodovico il Bavaro_, si trovava più che mai fallito di
moneta. Erano alla corte di lui _Azzo_ figliuolo e _Giovanni_ fratello
del fu _Galeazzo Visconte_[1156], e forse erano forzati a starvi.
Unitisi questi con _Marco Visconte_, stato sempre in grazia d'esso
Bavaro, seppero così ben trattare i fatti loro, che coll'esibizione di
settanta mila fiorini d'oro (il Villani dice cento venticinque mila),
da pagarsegli parte in Milano e parte dappoi, ottennero quanto vollero:
cioè Azzo impetrò il vicariato di Milano, e Giovanni dall'antipapa,
che era venuto a Pisa, fu creato cardinale, e suo legato generale per
tutta la Lombardia nel dì 18 di gennaio. Di questo danaro assegnò il
Bavaro trenta mila fiorini d'oro ai Tedeschi ribellati che stavano nel
Ceruglio, sperando di riavergli al suo servigio; ma, perchè non corse
la moneta, Marco Visconte, siccome già accennai, fu ritenuto come
ostaggio e mallevadore da essi. Andossene il valoroso giovane _Azzo
Visconte_, accompagnato dal Porcaro (così è nominato dal Villani: io
il credo Burgravio) uffiziale del Bavaro, per entrare in possesso di
Milano, e giunse in Monza con giubilo di quel popolo. Quivi si fermò
tredici dì, perchè Guglielmo conte di Monteforte governatore di Milano
non volea cedere, se non era prima soddisfatto delle sue paghe. Azzo
il soddisfece, e prese il dominio di Milano. Scrive il Villani che
il Porcaro suddetto, a nome del Bavaro, ebbe da Azzo venticinque mila
fiorini d'oro, coi quali marciò alla volta di Lamagna, senza mandare
un soldo ad esso Bavaro, nè a' cavalieri del Ceruglio: del che il
sitibondo Bavaro provò grande affanno. Anche Giovanni zio d'Azzo,
e falso cardinale, dovette tornare in tal congiuntura a Milano; ed
allora avvenne ciò che narra Galvano Fiamma[1157]: cioè che in quella
città insorsero molti falsi religiosi, pubblicamente predicanti che
_papa Giovanni XXII_ era eretico scomunicato, deposto ed omicida,
esaltando poi alle stelle l'antipapa Niccolò. Una gran fazione di
frati minori col loro generale fra Michele da Cesena era allora troppo
inviperita contra del papa per alcune ridicole questioni della lor
povertà. Accadde ancora che nel dì 2 di febbraio il capitano pontificio
del Patrimonio cogli Orvietani[1158] credendosi d'occupare la città
di Viterbo, vi entrò ostilmente; ma vi rimase sconfitto. Oltre a
ciò, il conte di Chiaramonte, creato marchese della marca d'Ancona
dall'antipapa, con gente del Bavaro e cogli altri Ghibellini entrò
nella città di Jesi; e presovi Tano, che la signoreggiava, o piuttosto
la tiranneggiava, col credito d'essere uno de' primi caporali de'
Guelfi, gli fece tagliare la testa. Albertino Mussato attesta[1159]
che esso conte s'impadronì della maggior parte della marca. I Romani
anche essi, perchè pativano gran carestia, nè Guglielmo da Ebole
vicario del _re Roberto_, e senatore allora di Roma, provvedeva al loro
bisogno, alzato rumore, il cacciarono vituperosamente dalla lor città,
e crearono senatori Stefano dalla Colonna e Ponciello degli Orsini,
che seppero provvedere di grano quella città. Finalmente i Tarlati
di Pietramala, signori di Arezzo e di Città di Castello, possenti
ghibellini, s'impadronirono di Borgo San Sepolcro, togliendolo alla
Chiesa.

In tale stato di confusione si trovava l'Italia, quando a tutto un
tempo si vide andare in depressione il _Bavaro_ col suo antipapa, e
risorgere gli affari di papa Giovanni[1160]. I primi ad abiurare l'uno
e l'altro furono _Rinaldo_, _Obizzo_ e _Niccolò_ fratelli, marchesi
estensi, signori di Ferrara, Rovigo, Comacchio ed altri luoghi.
Non potendo essi accomodarsi più alle stravaganti ed empie azioni
di Lodovico il Bavaro, massimamente dopo la detestabil creazione
dell'antipapa, cercarono fin dall'anno precedente di mettersi in
grazia del pontefice, e gli spedirono ambasciatori ad Avignone con
espressioni di tutta umiltà, offerendosi a' suoi servigi[1161]. Il
papa, duro finora con essi, al considerare il proprio pericoloso
stato per le tante novità d'Italia, si ammollì facilmente verso di
loro. Fecesi conoscere (e ci volea ben poco) che non erano quei
miscredenti ed eretici che venivano spacciati ne' falsi processi
fabbricati contra di loro. Però il papa, dopo ricevuta la confessione,
che essi riconoscevano Ferrara per istato indubitato della Chiesa
romana, annullò le scomuniche, e levò l'interdetto a Ferrara, nè più
inquietò gli Estensi per conto del possesso e della signoria di quella
città; anzi loro la confermò coll'obbligo del censo annuo di dieci
mila fiorini d'oro. Fecero di più i marchesi[1162]. Servironsi della
parentela che passava fra loro ed _Azzo Visconte_, e di _Beatrice
Estense_ madre di esso Azzo, e zia de' marchesi, per istaccare il
medesimo Azzo dal Bavaro. Troppo era chiaro che niun potea fidarsi
di questo principe, il quale, chiamato in Italia contra de' Guelfi,
nulla finora avea operato di rilevante contra d'essi; con attendere
solamente a rovinar gl'interessi de' principi e delle città ghibelline
sue seguaci, avendole smunte tutte di danaro, e sì obbrobriosamente
maltrattati i Visconti. Ultimamente ancora avea di nuovo nel dì 16
di marzo[1163] tolta la signoria di Lucca ai figliuoli di Castruccio,
e datala a Francesco Castracane degli Interminelli per ventidue mila
fiorini d'oro. Questi ed altri motivi, congiunti col riguardo della
religione, sì malmenata dal Bavaro, fecero buona breccia nel cuore
d'Azzo Visconte; e tanto più perchè gli stava tuttavia davanti agli
occhi l'orrida prigionia patita in Monza, e gli altri indegni strapazzi
fatti al padre e alla sua famiglia dallo sconoscente Bavaro. Cominciò
pertanto a trattare segretamente ad Avignone per acconciarsi col
papa, e si rimise in sua grazia, siccome dirò all'anno seguente; nè
più mandò un soldo al Bavaro, che pure al sommo penuriava di moneta.
Giudicò bene il Bavaro di calar egli in persona in Lombardia, giacchè
assai chiaramente scorgeva che non più per lui, ma contra di lui era
Azzo Visconte[1164]. Giunto al Po, secento suoi fanti balestrieri
disertarono, e andarono a prendere soldo dal signor di Milano: colpo
che sconcertò non poco l'animo del Bavaro. Tenne un parlamento a
Marcheria sino al dì 21 d'aprile[1165], al quale si trovò Cane dalla
Scala, accompagnato da più armati che non avea lo stesso Bavaro, perchè
neppur egli si fidava molto di chi parea rivolto ad assassinar gli
amici, e non a distruggere i nemici. Quivi si trattò di far oste contra
di Milano. I fatti danno assai a conoscere che lo Scaligero non se ne
volle impacciare. Aveva egli altre idee in capo. In questo mentre Azzo
Visconte nel dì 17 d'aprile spinse a Monza cinquecento cavalli, che,
entrati in quella città, se ne impadronirono. _Lodovico duca_ di Tech,
ivi governatore pel Bavaro, si ritirò co' suoi Tedeschi nel castello,
dove con grandi fossi e steccati fu rinserrato. Arrivò sul principio
di maggio il Bavaro a Lodi, e gli furono serrate le porte in faccia;
poscia fu sotto Monza, ed entrò nel castello; ma ritrovò il presidio
del Visconte ben preparato nella terra alla difesa[1166]. Nel dì 11 di
giugno si portò colla sua gente sotto Milano, e ne cominciò l'assedio,
alloggiando nel monistero di San Vittore. Azzo avea prese tutte le
precauzioni necessarie, ed era per lui tutto il popolo, il quale
andava facendo di tanto in tanto dei badalucchi con gli assedianti,
villaneggiando i Tedeschi. Ma Azzo, da uomo prudente, non lasciava
passar giorno che non mandasse mattina e sera qualche rinfresco
e regalo di vini preziosi e di altri viveri al Bavaro. Si trattò
d'accordo; ed Azzo, per ricuperar dalle mani di lui il forte castello
di Monza, e per mandarlo via il meno malcontento che si potesse, gli
pagò una somma di danaro: non si sa quanto.

Nel dì 19 di maggio andò il Bavaro a Pavia[1167], e quivi stette sino
al principio d'ottobre; nel dì 25 settembre diede ad Azzo Visconte
l'investitura del vicariato di Milano, rapportata dal Corio[1168].
Passò dipoi a Cremona, e di là a Parma, per certi trattati che avea
di torre Bologna al _cardinal Beltrando_ dal Poggetto. Ma, scoperta
la trama, nel dì 9 di dicembre si portò a Trento per parlamentare con
certi baroni di Germania, e affine di provveder gente, mostrandosi
risoluto di tornare alla primavera contra di Bologna. Colà gli arrivò
nuova della morte di _Federigo duca_ d'Austria emulo suo, e che gran
moto si faceva per eleggere un nuovo re de' Romani: però passò in
Germania per attendere a' fatti suoi, nè mai più gli venne voglia di
comparire in Italia, dove lasciò un'abbominevol memoria di sè medesimo
presso i Guelfi, e forse non minore presso degli stessi Ghibellini.
Maneggiossi in questi tempi Cane dalla Scala per introdurre accordo fra
il Bavaro ed Azzo Visconte, nè volle mai dar braccio ad esso Bavaro per
le sue meditate imprese. Solamente mandò e lasciò andare Marsilio da
Carrara con gente in aiuto de' Rossi, mentre il legato del papa facea
guerra a Parma[1169]. Marsilio fu quasi preso da Simone da Correggio
in quella spedizione. Ora, dopo aver Cane tenute in esercizio le sue
truppe senza far nulla per molto tempo[1170], finalmente nel dì 4
di luglio si mosse da Padova con potente esercito, e andò a mettere
l'assedio a Trivigi. Guecelo Tempesta avvocato e signor di Trivigi si
sostenne per quattordici giorni; ma veggendo che il duca di Carintia,
in vece di inviare un gagliardo soccorso, animava solamente con
delle grandiose promesse, nel dì 18 del detto mese capitolò con buoni
patti la resa di quella città. Magnificamente v'entrò il vittorioso
Scaligero; ma a sì bel giorno tenne dietro una bruttissima sera. Ecco
sorpreso Cane da una mortal malattia, che nel dì 22 d'esso mese, in età
solamente di quarantun anno, il fa sloggiare dal mondo, allora appunto
ch'egli era giunto all'auge della grandezza: principe glorioso, amato
e temuto non meno pel valore che pel senno, e per la sua magnificenza
ed onoratezza. S'egli maggiormente campava, par bene che si sarebbe
stesa la sua potenza molto più oltre. Era padrone di Verona, Vicenza,
Padova, Trivigi, Feltre, Cividal di Friuli e d'altri luoghi, dei quali
restarono eredi i due suoi nipoti _Alberto_ e _Mastino_, legittimi
figliuoli di _Alboino_, senza che v'abboccassero i suoi figliuoli
bastardi. _Marsilio da Carrara_, che con Bailardo da Nogarola assistè
alla morte d'esso Cane, corse tosto a portarne la nuova a Padova, ed
onoratamente fece che quel popolo giurasse nelle sue mani fedeltà ai
due fratelli Scaligeri. _Alberto dalla Scala_ nel dì 27 di luglio[1171]
prese il possesso di Padova, ed appresso vennero in potere di lui
Conegliano, Asolo, e le restanti castella del Trevisano. Bartolomeo e
Giliberto, figliuoli bastardi del predetto Cane, sul fine di quest'anno
accusati d'aver macchinato contra la vita e lo stato de' due regnanti
Scaligeri, furono presi e condannati ad una perpetua carcere. Francesco
loro maestro fu strascinato a coda di cavallo, e poscia impiccato per
la gola. Era in questi tempi _Marco Visconte_ tuttavia per ostaggio
coi Tedeschi nel Ceruglio, amato e riverito da loro, perchè il
conoscevano personaggio di gran perizia nei fatti di guerra[1172]. Come
fu partito di Toscana il Bavaro, s'intesero essi Tedeschi con altri
che stavano di guarnigione nell'Agosto, cioè nel castello ossia nella
fortezza di Lucca; e, fatto lor capitano il suddetto Marco Visconte,
a dì 15 d'aprile cavalcarono di notte, e furono ricevuti nell'Agosta.
Minacciando poi di correre la città, Francesco Castracane, signore
ivi pel Bavaro e i Lucchesi, diedero loro d'accordo la signoria di
Lucca; e, perciocchè tal fatto era succeduto con segreta intelligenza
de' Fiorentini che aveano promessa buona somma di moneta, mandarono i
Tedeschi a Firenze per l'adempimento della parola, offerendo anche di
dar Lucca al comune stesso di Firenze per ottanta mila fiorini d'oro.
Per le dissensioni che di leggeri intervenivano allora nei consigli
delle repubbliche, non accettarono i Fiorentini il partito. Se n'ebbero
ben a pentire andando innanzi.

Anche i Pisani, dacchè videro il Bavaro, impegnato in Lombardia,
pensarono a scuotere il di lui giogo; e fatto venir da Lucca Marco
Visconte con alcune masnade di Tedeschi ribellati al Bavaro, nel mese
di giugno levarono la terra a rumore, e ne cacciarono Tarlatino da
Pietramala, che vi era vicario per esso Bavaro, co' suoi soldati, e
si tornarono a reggere a repubblica. Altrettanto fece anche Pistoia.
Ossia che Marco Visconte trattasse occultamente co' Fiorentini per
farli padroni di Lucca, e forse anche di Pisa, e che perciò i Pisani
cominciassero a mostrar diffidenza di lui; oppure che egli, uso
agl'imbrogli, spontaneamente volesse andare a trattar co' Fiorentini:
certo è ch'egli si partì di Lucca, e venne a Firenze, dove, ben
ricevuto dai priori[1173], dopo molti ragionamenti con loro, e da
loro regalato, ma riconosciuto per uomo instabile, sen venne alla
volta di Bologna, dove dicono che segretamente si abboccò col cardinal
Beltrando, con voce che gli promettesse di fargli avere Milano.
Portatosi poscia a Milano, nel dì 14 d'agosto, fu amorevolmente
accolto dal nipote _Azzo_, signore della città, e dai suoi fratelli
_Luchino_ e _Giovanni_, ai quali fece di gravi rimproveri, perchè lo
avessero lasciato tanto tempo per ostaggio, senza pagare il convenuto
danaro. Quindi si diede a grandeggiare in Milano; avea più seguito
che lo stesso nipote Azzo; e fu creduto che gli volesse anche torre
la signoria. Scrivono alcuni, che essendo ben uniti Azzo, Luchino e
Giovanni, tra che gli andamenti di Marco erano loro sospetti,
e il non potersi eglino dimenticare della rovina e prigionia lor
procurata da esso Marco due anni prima, determinarono di sbrigarsene.
Pietro Azario pretende[1174] che Luchino non solamente niuna mano ebbe
al fatto, ma ne restò fortemente irritato. Invitaronlo dunque ad un
convito[1175], dopo il quale, chiamatolo in camera, fecero strangolar
lui, e gittar giù dalle finestre il suo corpo nel dì 8 di settembre,
oppure in altro giorno. Questo atto di gettarlo dalle finestre non
par vero, stante l'onorevol sepoltura che i nipoti e i fratelli gli
fecero dare. Altri dicono[1176] che egli da sè stesso, credendo di
salvarsi, si gittò giù, e morì di quel salto. Almeno fu sparsa questa
voce. Passò anche male all'antipapa Niccolò, bene nondimeno, secondo
il suo merito[1177]. Partito che fu il Bavaro da Pisa, quel popolo,
non vedendo volentieri in lor casa un sì abbominevol mostro, gli
fecero intendere che se n'andasse. Raccomandossi costui al _conte
Fazio _di Donoratico, che il tenne occulto per alquanti mesi in un
suo castello; ma, per paura che i Fiorentini l'avessero scoperto, e
gliel togliessero, segretamente il ridusse di nuovo a Pisa nell'anno
seguente, e tennelo appiattato in sua casa fino al dì quarto d'agosto.
In fine, essendo traspirato dove egli era, si cominciò a trattare
di darlo in mano di _papa Giovanni_, che fu lietissimo di questo
regalo, e fece perciò molte grazie a' Pisani[1178]. Abiurati i suoi
errori in Pisa, e ricevutane l'assoluzione, fu condotto in una galea a
Marsilia, e di là ad Avignone, con una salva di villanie e maledizioni
dovunque egli passava. Quivi pubblicamente davanti al papa in pubblico
concistoro rinnovò la sua abiura; poscia posto in carcere, trattato
come familiare, ma custodito qual nemico, da lì a tre anni diede fine
a' suoi giorni. Ed ecco dove andò a terminare la detestabil tragedia
di Lodovico il Bavaro contro della Chiesa romana. S'erano già tolte
di sotto il dominio pontificio le città di Parma e Reggio[1179]. Il
_cardinal Beltrando_ legato nel dì 19 di marzo fece oste contra queste
città con ottocento cavalli e più di sedici mila fanti, dando il
guasto a tutto il paese. I Correggieschi erano con lui. _Orlando_ e
_Pietro de' Rossi_ teneano Parma, i Manfredi Reggio. Dovette seguire
qualche accordo fra loro; imperciocchè nel dì 17 d'agosto chiamati a
Bologna[1180] il suddetto Orlando ed Azzo de' Manfredi, il legato, che
non manteneva patti, se non quando gli tornava il conto, perchè non gli
vollero dare l'intero dominio di Parma e Reggio, li fece imprigionare.
Nel settembre rinnovò la guerra contro di quelle città, e bruciò i
borghi di Reggio e quante ville potè. Nel novembre _Marsilio_ e _Pietro
de' Rossi_, irritati contro al legato per la prigionia d'esso Orlando,
condussero il Bavaro a Parma, e da lui ottennero il vicariato di quella
città. Nel dì 27 d'esso mese mise il Bavaro un suo vicario in Reggio.

Fecero pruova anche i Modenesi dell'infedeltà del legato[1181], il
quale non volendo stare a' patti precedenti, in occasion delle guerre
suddette, nel dì ultimo di giugno fece assediar Modena per quattro
giorni. Accordo poi seguì nel dì 4 di luglio, essendo stati obbligati
i Modenesi a ricevere di presidio cinquanta uomini d'armi del legato,
e di concedergli la quarta parte del dazio delle porte[1182]. Ma
dacchè il popolo di Modena seppe che il Bavaro era venuto a Parma, ed
avea posto presidio in Reggio, saltarono su molti amatori della parte
dell'imperio, che cominciarono a consigliare che, giacchè Dio avea lor
mandata la buona fortuna di potersi dare all'imperadore, non bisognava
lasciarsi scappar dalle mani sì bella occasione. A piè pari vi saltò
dentro il forsennato popolo; supplicò per aver presidio tedesco, ed
ebbe la sospirata grazia, con inviar anche in dono al Bavaro tre mila
fiorini d'oro: picciolo refrigerio alla sua sete. Il conte palatino
di Turge, maresciallo del Bavaro, con ottocento cavalli la sera del
dì 28 di novembre entrò in Modena, giorno felice, giorno beato. Non
capivano in sè stessi i mal accorti Modenesi per l'allegrezza; corsero
tutti a baciar l'armi e le vesti de' ben venuti Tedeschi; buona cena
preparata per loro, e facevano ai pugni per averli cadauno in lor casa.
Nel giorno seguente cominciarono questi onorati forestieri a visitar
granai, cantine e fenili dei cittadini: tutto era roba loro, a sentirli
parlare; e chi neppur intendeva il loro ferloccare, si accorgeva ai
fatti che parlavano daddovero. Diedersi poi a spogliare il territorio,
a mettere colte e taglie: ogni dì ce n'era una nuova; i poveri osti e
bottegai perderono tutti la scherma: tante erano le avanie e maniere
di rubare e di prendere tutto senza pagare, che adoperavano questi
sottili ed inumani insidiatori delle sostanze altrui. Curiosa cosa
e insieme compassionevole si è il racconto minuto che delle loro
invenzioni e ribalderie fa Bonifazio Morano autore di veduta. Oh allora
sì che proruppero i Modenesi in mirabili atti di pentimento; ma il
fallo era fatto, e conveniva farne la penitenza. Anche lo spirituale
di questa città andò tutto sossopra, perchè il Bavaro mandò a star
qui nel dì undici di dicembre un certo Orlando vescovo tedesco, il
quale, intitolandosi vicario dell'antipapa, afflisse in varie maniere
il clero, e metteva all'incanto tutti i benefizii. Intanto nel dì
15 d'esso mese _Guido_ e _Manfredi de' Pii_ ottennero dal Bavaro il
vicariato di Modena, e diedero principio alla lor signoria, ma senza
poter mettere alcun freno all'indicibil ingordigia e disordine degli
scapestrati Tedeschi. La Cronica Estense[1183] mette sotto l'anno
precedente che Ricciardo de' Manfredi occupò Faenza, e poi la diede
al cardinale legato. Ma, secondo il Villani[1184] avendola esso
legato assediata nel dì 6 di luglio, l'ebbe a patti, dopo venticinque
giorni, nell'anno presente da _Alberghettino de' Manfredi_, al quale
fece di grandi promesse, e intanto il volle confinato in Bologna.
Ma perchè si scoprì nell'ottobre di quest'anno[1185] in essa città
di Bologna una congiura contra del legato per dar quella città al
Bavaro, il medesimo Alberghettino con altri nobili primarii di Bologna
ebbe tagliata la testa. Quando allora per semplici sospetti o per
vendetta si volea torre taluno dal mondo, sempre era in pronto la
voce e il processo d'una congiura. Può nondimeno essere che questa
fosse vera; ma il legato era in poco buon concetto presso di tutti.
Ucciso fu nel settembre di quest'anno _Silvestro de' Gatti_ tiranno
di Viterbo, e quella città coll'altre del Patrimonio e della Marca
venne all'ubbidienza del _cardinale Orsino_ legato del papa[1186].
Esibirono più volte i Tedeschi del Ceruglio, dominanti in Lucca, ai
Fiorentini quella città per danari; e questi, o per diffidenza della
fede di quell'aspra gente, o perchè sperassero miglior mercato, non
vi vollero giammai acconsentire. Udendo poi che i Pisani erano in
trattato di comperarla per sessanta mila fiorini d'oro, ne sturbarono
il contratto col fare gran guerra a Pisa, ed obbligar quel popolo a
chiedere pace. Fecesi innanzi in questo mezzo _Gherardino Spinola_
Genovese, e collo sborso di trenta mila fiorini (Giorgio Stella
scrive[1187] settantaquattro mila), comperata da' Tedeschi la signoria
di quella città, v'entrò nel dì 2 settembre: il che rincrebbe forte ai
Fiorentini, nè vollero perciò dare ascolto alcuno alle proposizioni di
pace loro fatte da esso Spinola. La suberbia e avarizia di quel popolo
la vedremo ben gastigata, andando innanzi.

NOTE:

[1156] Bonincontr. Morigia, Chron. Mod., tom. 12 Rer. Ital. Giovanni
Villani, lib. 10, cap. 117.

[1157] Gualvan. Flamma, de Gest. Azon., tom. 12 Rer. Italic.

[1158] Giovanni Villani, lib. 10, cap. 118 e 122.

[1159] Albertinus Mussatus, in Ludov. Bavar.

[1160] Raynaldus, Annal. Eccles. ad ann. 1328, num. 54.

[1161] Chron. Estense, tom. 15 Rer. Ital.

[1162] Raynaldus, Annal. Eccl. ad hunc annum, num. 20.

[1163] Giovanni Villani, lib. 10, cap. 124.

[1164] Bonincontrus Morigia, Chron. Mod., cap. 40, tom. 12 Rer. Ital.

[1165] Albertinus Mussatus, in Ludov. Bavar.

[1166] Gualvaneus Flamma, de Gest. Azon., tom. 12 Rer. Ital.

[1167] Giovanni Villani, lib. 10, cap. 146.

[1168] Corio, Istoria di Milano.

[1169] Cortus. Histor., tom. 12 Rer. Ital.

[1170] Chron. Patav., tom. 8 Rer. Ital.

[1171] Chron. Veronense, tom. 8 Rer. Ital.

[1172] Giovanni Villani, lib. 10, cap. 129.

[1173] Bonincon. Morigia, Chron. Mod., tom. 12 Rer. Ital.

[1174] Petrus Azarius, Chron., tom. 16 Rer. Ital.

[1175] Giovanni Villani, lib. 10, cap. 133.

[1176] Gazata, Chron. Regiens., tom. 18 Rer. Ital. Chron. Estense, tom.
15 Rer. Ital.

[1177] Bernardus Guid., in Vit. Johann. XXII.

[1178] Raynaldus, in Annal. Eccles. ad ann. 1330.

[1179] Gazata, Chron. Regiens., tom. 18 Rer. Ital.

[1180] Matth. de Griffonibus, Chron. Bonon., tom. 8 Rer. Ital.

[1181] Johannes de Bazano, Chron., tom. 15 Rer. Italic.

[1182] Moranus, Chron. Mutinens., tom. 11 Rer. Italic.

[1183] Chron. Estense, tom. 15 Rer. Ital.

[1184] Giovanni Villani, lib. 10, cap. 140.

[1185] Chron. Bononiens., tom. 18 Rer. Ital.




    Anno di CRISTO MCCCXXX. Indizione XIII.

    GIOVANNI XXII papa 15.
    Imperio vacante.


Maggiormente risorse in quest'anno in Italia l'autorità di _papa
Giovanni_, dacchè, tornato _Lodovico il Bavaro_ in Germania, non v'era
apparenza che gli tornasse voglia di rivedere l'Italia, dacchè colle
passate azioni e colle sue infedeltà ed estorsioni avea troppo alienato
da sè gli animi degl'Italiani. L'antipapa, siccome abbiam detto, andò
a far penitenza de' suoi reati nella prigione avignonese. I marchesi
estensi signori di Ferrara già s'erano riconciliati col pontefice.
I Romani anch'essi ravveduti, con avergli spediti ambasciatori, gli
prestarono la dovuta ubbidienza. I Pisani, pel servigio a lui prestato
di dargli nelle mani il desiderato antipapa, ottennero quel che vollero
da lui. _Azzo Visconte_ signor di Milano, e _Luchino_ e _Giovanni_ suoi
zii nell'anno addietro aveano fatto negozio con esso papa per guadagnar
la sua grazia, con aver inviati ambasciatori e chiesto perdono, ed
aver Giovanni deposta la porpora cardinalizia ricevuta dall'antipapa,
ed abiurata la sua amicizia[1188]. Ma pare che solamente nel febbraio
di quest'anno, oppure più tardi, si desse compimento al loro trattato,
giacchè gran merito s'era fatto esso Azzo col rivoltarsi contra del
Bavaro. Fu perciò pienamente tolto l'interdetto a Milano, e Giovanni fu
da lì a qualche tempo creato vescovo di Novara. Perciò la Dio mercè in
Italia cessò lo scisma, e dappertutto Giovanni XXII era riconosciuto
per vero e legittimo papa. Lo stesso Bavaro anch'egli si studiò di
placarlo, con avere interposti alla corte pontificia i buoni ufizii
di _Giovanni re_ di Boemia, di _Baldovino arcivescovo_ di Treveri e
di _Ottone duca_ d'Austria[1189]. Esibiva egli di abolire tutti gli
atti passati, di confessarsi reo, di riceverne la penitenza, purchè
se gli conservasse l'imperio. Oh quest'ultimo non piaceva al papa,
e perciò tutto il resto fu sprezzato, e continuossi a tenerlo per
iscomunicato ed eretico. Ma con tutta questa depressione del Bavaro, ed
esaltazione di papa Giovanni, non cessavano già in Italia le pestilenti
dissensioni de' Guelfi e Ghibellini; e chiunque avea forza, cercava di
stendere le fimbrie del suo dominio. Continuò dunque la guerra anche
nell'anno presente, ma con pochi considerabili avvenimenti. Il cardinal
legato _Beltrando dal Poggetto_ inviò le sue genti a' danni dei
Reggiani[1190], le quali bruciarono molto di quel paese, con ridursi
poi a Rubbiera. Ebbero i capitani d'essa armata un trattato, per cui
a tradimento dovea essere loro data la terra di Formigine. Vennero
essi perciò a quella volta nel dì 24 d'aprile con secento cavalli e
quattrocento fanti[1191]; ma avutone sentor _Guido_ e _Manfredi de'
Pii _signori di Modena, arrivarono a tempo colle milizie per disturbar
le faccende degli avversarii. Rimasero chiusi i papalini in un prato,
circondato da fossi e paludi, di modo che, senza poter fare buona
battaglia, nè fuggire, vi rimasero quasi tutti morti o prigionieri.
Fra gli ultimi si contarono Beltramone e Raimondo del Balzo, e un
fratello bastardo del re Roberto. Il primo era maresciallo dell'armata
pontificia. Furono essi condotti prigioni a Modena[1192], poi comperati
per sei mila fiorini d'oro dai Rossi signori di Parma; e, per attestato
di Matteo Griffone[1193], servirono poi a liberar col cambio dalle
carceri di Bologna _Orlando Rosso_ ed _Azzo Manfredi_, iniquamente
detenuti. Per questa perdita sbigottì molto il cardinal legato.

Ma giacchè abbiam parlato di Modena, convien ora aggiugnere, che
continuando le innumerabili ruberie dei Tedeschi posti di guarnigione
in questa città, con essere ridotti i cittadini a nulla avere che
fosse suo, perchè quella bestial gente adoperava la mannaia (chiamata
da essi la chiave dell'imperadore) per entrare dappertutto e prendere
tutto, era ridotto il popolo alla disperazione, e gli pareva d'essere
nel profondo dell'inferno. Trovò Manfredi de' Pii riparo a tanti guai,
con fare che Marsilio de' Rossi vicario generale del Bavaro venisse
in persona a Modena, e seco menasse via secento di questi manigoldi.
Ce ne restarono trecento, i quali dipoi, il meglio che potè, tenne in
freno la prudenza di Manfredi. Fece il legato capitan generale della
sua armata _Malatesta_ signore di Rimini, e nel dì 18 di giugno l'inviò
a dare il guasto a Spilamberto. Dopo avere ricevuto soccorso di gente
da Reggio e da Parma, andò la milizia di Modena[1194] nel dì 24 a
Piumazzo con pensiero di dar battaglia; ma i nemici si ritirarono, e
recarono poi altri danni al Modenese, con venir anche alle lor mani
la terra di Formigine. Compiè in questo anno il suddetto cardinal
Beltrando l'inespugnabil castello, da lui fabbricato in Bologna, con
molte torri, alte mura ed immense fortificazioni[1195], e andò per la
prima volta ad abitarvi. Dava egli ad intendere ai buoni Bolognesi che
non avea quella fabbrica da servire per lui, ma bensì al papa, che era
risoluto di venire in Italia, e di mettere la sua residenza in quella
città: cosa che produrrebbe inesplicabil vantaggio ai cittadini, e
farebbe correre fiumi d'oro e d'argento per le loro strade. La verità
era, ch'egli solamente intendeva di assicurar sè stesso, e di mettere
i ceppi a quella potente città. Si prevalsero di queste congiunture
i marchesi estensi, divenuti amici del pontefice e del legato, per
occupare ai Modenesi la terra del Finale nel dì 27 di luglio. Nel mese
d'ottobre cavalcò il maresciallo della Chiesa colle sue genti sul
Modenese, e prese le mercatanzie che venivano da Mantova a Modena.
Ciò riferito a Modena, uscì armato il popolo, e mise il nemico in
rotta, con ricuperar tutto, e condurlo trionfalmente in città. Sul
principio di giugno riuscì ai Parmigiani di togliere al legato Borgo
S. Donnino[1196]. Impadronironsi anche i Fiorentini di Monte Catino,
castello de' Lucchesi, e corsero fino alle porte di Lucca, colla presa
d'alcune altre castella di quei contorni. Videsi una scena nuova in
Italia nell'anno presente. Dei due fratelli _Alberto_ e _Mastino dalla
Scala_ signori di Verona, Padova e d'altre città, il primo, tenendo
sua stanza in Padova, attendeva, siccome uomo pacifico, a darsi bel
tempo. Mastino, persona bellicosa e feroce, tutto era applicato alla
guerra. Ricorsero a lui per aiuto i Ghibellini usciti di Brescia[1197];
ed egli, presa la lor protezione, per isperanza di ridurre alla sua
ubbidienza quella città, entrò nel mese di settembre sul Bresciano,
e dopo aver occupata a poco a poco una gran quantità di castella,
finalmente imprese l'assedio della città stessa[1198]. Accadde che in
questi tempi venne a Trento _Giovanni conte di Lucemburgo_ e _re di
Boemia_, figliuolo del già imperadore _Arrigo VII_, per alcuni suoi
importanti affari, dicono del matrimonio di _Giovanni_ suo picciolo
figliuolo con una figlia del duca di Carintia[1199]. Trovandosi
alle strette il popolo guelfo di Brescia, gli spedì ambasciatori,
offerendogli il dominio della loro città, sua vita natural durante, e
con patto di non introdurre in città i Ghibellini senza il consenso del
loro consiglio generale, ch'egli non penò molto ad accettare. Rimandò
intanto quegli ambasciatori a Brescia con trecento de' suoi cavalli, e
fece intimare a Mastino di non molestar quella città, perchè era cosa
sua. Mastino si ritirò, e Giovanni dipoi nell'ultimo dì di dicembre
arrivò con più di quattrocento cavalli a Brescia, dove con eccessi di
gioia e sommo onore fu ricevuto. Mastino non si fece poi pregar molto
a rendergli le terre tolte ai Bresciani, ma con riceverne la promessa
di rimettere in città gli usciti ghibellini. Quali conseguenze avesse
un così inaspettato avvenimento, lo vedremo all'anno seguente. Secondo
la Cronica di Giovanni da Bazzano[1200], nel dì primo di novembre fu
dato il dominio della città di Cremona a _Marsilio de' Rossi_ signore
di Parma.

NOTE:

[1186] Giovanni Villani, lib. 10, cap. 143. Istorie Pistolesi, tom. 11
Rer. Ital.

[1187] Georgius Stella, in Annal. Genuens., tom. 17 Rer. Ital.

[1188] Gualvaneus Flamma, Gest. Azon., tom. 12 Rer. Ital.

[1189] Raynaldus, Annal. Eccles.

[1190] Gazata, Chron. Regiens., tom. 18 Rer. Ital.

[1191] Giovanni Villani, lib. 10, cap. 154.

[1192] Moranus, Chron. Mutinens., tom. 11 Rer. Italic.

[1193] Matth. de Griffonibus, Chron. Bonon., tom. 18 Rer. Ital.

[1194] Johannes de Bazano, Chron. Mutinens., tom. 15 Rer. Ital.

[1195] Gazata, Chron. Regiens., tom. 18 Rer. Ital.

[1196] Giovanni Villani, lib. 10, cap. 158 e 166.

[1197] Malvecius, Chron. Brixian., tom. 14 Rer. Ital.

[1198] Cortus., tom. 12 Rer. Ital.

[1199] Bonincontr. Morigia, Chron. Mod., tom. 12 Rer. Italic.

[1200] Johann. de Bazano, Chron. Mutinens., tom. 15 Rer. Ital.




    Anno di CRISTO MCCCXXXI. Indiz. XIV.

    GIOVANNI XXII papa 16.
    Imperio vacante.


La venuta in Italia di _Giovanni re_ di Boemia diede allora e dà
tuttavia da astrologare ai politici ed agli storici. Pretende il
Rinaldi[1201] ch'egli, siccome attaccato forte agli interessi di
_Lodovico il Bavaro_, per consiglio e col consenso di lui venisse
a sostenere il partito de' Ghibellini: cosa da lui meditata molto
prima dell'acquisto di Brescia. V'ha ancora chi il pretende venuto
come vicario d'Italia per esso Bavaro: il che nondimeno è falso,
non apparendo ch'egli usasse giammai questo titolo. Altri poi
pretendono[1202], che quantunque _papa Giovanni_ con sue lettere
pubblicasse che quel re di suo assenso non fosse entrato in Italia, e
mostrasse di disapprovarlo, pure segretamente se l'intendesse con lui,
e gradisse i suoi progressi. Questi misteri non è facile il dicifrarli.
Sembra che sulle prime il Bavaro solamente si tenesse indifferente al
veder Giovanni divenuto signor di Brescia, ma che poi gl'increscesse
non poco il maggior innalzamento suo, e ne procurasse la rovina.
All'incontro, può essere che sul principio il papa niuna mano avesse
a farlo calare in Italia; ma, andando innanzi, si compiacesse della
di lui grandezza, perchè sempre più veniva a tener lontano dall'Italia
l'odiato Bavaro, benchè egli mostrasse il contrario, per non disgustare
il _re Roberto_, aspirante anch'esso all'italico regno. Sia come essere
si voglia, piantato che fu in Brescia il re Giovanni, senza badare
alle promesse fatte a que' cittadini, richiamò colà tutti i Ghibellini
fuorusciti, e volle che nella città fosse pace ed unione fra tutti, per
quanto fu in sua mano: del che gli venne gran lode per tutta Lombardia.
_Azzo signor di Milano_ corse tosto a visitarlo per rinnovar la buona
amicizia stata fra l'imperadore Arrigo VII di lui padre e la città de'
Visconti, e gli portò anche di molti regali[1203]. Era la città di
Bergamo in gran confusione e guerra civile per le fazioni. S'avvisò
ancora quel popolo che questo principe, il quale niuna parzialità
mostrava per le pazze sette degl'Italiani, sarebbe efficace medico
alla grave sua malattia, e gli spedì ambasciatori, con sottomettersi
al suo dominio, nel dì 12 di gennaio. Giovanni anche in quella città
rimise la buona armonia e pace. Con questa paterna cura e fama di
esatta giustizia tal credito s'acquistò egli, che Crema e Cremona da lì
a poco il vollero per loro signore. Anche _Ravizza Rusca_ signore di
Como gli aveva promesso il dominio di Como, ma poscia il burlò[1204].
Se crediamo a Galvano Fiamma[1205], lo stesso _Azzo Visconte_ nel dì
8 di febbraio per decreto del popolo milanese a lui sottopose Milano,
e prese il titolo di suo vicario. Così nel mese di febbraio Pavia,
Vercelli e Novara, senza ch'egli lo cercasse, inviarono ambasciatori a
dargli la signoria delle loro città. Da' Reggiani[1206], Parmigiani,
Modenesi, Mantovani e Veronesi gli vennero ambascerie, desiderando
tutti di aver buona amicizia con lui. Nel dì 2 di marzo si portò egli
a Parma, e da lì a tre dì nel pubblico consiglio fu proclamato signore
di quella città: dopo di che fece rientrare in casa i Correggieschi
e gli altri fuorusciti guelfi. Medesimamente essendo venuto nel dì 15
d'aprile a Reggio, quel popolo fece delle pazzie d'allegrezza, e gli
conferì il dominio della città, sperando, anzi chiedendo ad alte voci,
che deponesse i Manfredi e Fogliani, signoreggianti in essa. Giunto a
Modena, qui ancora nel consiglio generale fu accettato per signore. Un
incanto sembrò questa mutazione. Strana cosa tuttavia non dee parere,
come per tutta Italia, senza altro esame, ognun prendesse inclinazione
a questo principe e re straniero, imperocchè tutti si figuravano sotto
il di lui governo di vedere estinte le fazioni, e di godere una dolce
soavità di pace.

Crebbe poi la maraviglia, perchè avendo i Fiorentini[1207] continuato
e maggiormente stretto l'assedio di Lucca mercè degli aiuti di gente
loro inviata dal re Roberto, dai Sanesi e Perugini, quando erano sul
più bello di conquistar quella città, ed aveano anche trattato segreto
coi maggiori di Lucca; _Gherardino Spinola_ signore di quella città,
accortosi della mena, mandò tosto suoi ambasciatori al suddetto re di
Boemia, pregandolo di accettar la signoria di Lucca con certi patti,
fra' quali verisimilmente non mancò quello di restare vicario di lui
in essa città. Non perdè tempo il re Giovanni ad inviare ambasciatori
al campo de' Fiorentini, pregandoli di levarsi di là, perchè Lucca
era sua città. Fu risposto che quell'impresa si faceva a petizione
del re Roberto; e che perciò non poteano distorsene. Ma poscia, udito
che Giovanni facea marciare ottocento cavalieri per dar soccorso a
Lucca, e trovandosi discordia nell'esercito loro, si ritirarono nel
dì 25 di febbraio da quell'assedio. Arrivarono poi nel dì primo di
marzo gli ottocento cavalieri del re di Boemia a Lucca; e il primo a
provare quanto fossero mal fondate le sue speranze nel Boemo, fu lo
stesso Gherardino Spinola, perchè niun patto fu a lui mantenuto, e
gli convenne uscir di quella città, piagnendo la perdita di essa e del
tanto danaro impiegato per comperarsi un crepacuore. Anche i Modenesi
e Reggiani tardarono poco a disingannarsi[1208]. Nè quelli voleano per
padroni i Pii, nè questi i Fogliani e Manfredi; da tale speranza mossi
s'erano dati al re di Boemia; ma il re per danari li confermò per suoi
vicarii in queste città, e il più bello fu che il danaro pagato da essi
per continuar nel dominio fu cavato con una colta messa alle borse del
medesimo popolo, il quale li volea deposti. Accadde inoltre, che venuto
esso re Giovanni a Modena[1209], si portò, accompagnato dal marchese di
Monferrato e dal conte di Savoia, nel dì 16 d'aprile a Castelfranco ad
un abboccamento col cardinale legato _Beltrando dal Poggetto_. Ebbero
fra loro un lungo secreto colloquio; e perchè non bastò quel giorno a
smaltire tutti i loro interessi, nel dì seguente tornarono a vedersi
in Piumazzo, e non fu men lungo dell'altro il ragionamento loro. Non
traspirò di che trattassero; ma seguirono tra loro molte finezze e
un buon concerto; e furono osservati partirsi l'uno dall'altro molto
allegri e contenti. Bastò questo, perchè allora i principi d'Italia
aprissero gli occhi e prendessero in diffidenza non solo il Boemo,
ma il papa stesso, deducendo da questi andamenti che fossero ben
d'accordo e collegati insieme esso pontefice e il re; e che le lor
mire fossero di assorbire, sotto lo specioso titolo di metter pace,
l'Italia tutta. I primi dunque a far argine a questi occulti disegni,
furono i _marchesi estensi_ signori di Ferrara, _Mastino dalla Scala_
signor di Verona e d'altre città, i _Gonzaghi_ signori di Mantova, ed
_Azzo Visconte_ signor di Milano, tutti molto adombrati all'osservare
quasi in un momento cresciuta cotanto la potenza del _re Giovanni_ in
Italia, e la sua unione col legato pontificio. A questo fine nel dì
8 d'agosto stabilirono fra loro in Castelbaldo una lega difensiva ed
offensiva. Anche i Fiorentini adirati non solo per questo contra del
Boemo, ma anche perchè era figliuolo d'Arrigo VII già lor fiero nemico,
e perchè avea lor tolto, per così dire, di bocca il tanto sospirato
acquisto di Lucca, s'accostarono nell'anno seguente a questa lega; anzi
mossero tanti sospetti in cuore del _re Roberto_, che il trassero nella
medesima alleanza. Sicchè, con istupore d'ognuno, si vide questa gran
mutazione in Italia, cioè Guelfi e Ghibellini divenuti ad un tratto
tutti uniti per abbassare il re di Boemia ed il frodolento legato.
Diedero parimente nell'occhio a _Lodovico il Bavaro_ questi rigiri ed
ingrandimenti d'esso re in Italia; e però cominciò ad attizzar contra
di lui i re di Polonia e d'Ungheria, e il duca d'Austria, i quali poi
nel novembre dell'anno presente gli mossero guerra, e recarono immensi
danni ai di lui Stati della Germania.

Fece intanto il _re Giovanni_ venire in Italia _Carlo_ suo figliuolo
primogenito, che con un grosso corpo di combattenti arrivò a Parma,
ed egli appresso nel mese di giugno, oppure sul principio di luglio,
lasciato in Parma il giovinetto figliuolo sotto la cura di _Lodovico
di Savoia_[1210], marciò ad Avignone per tessere col papa e col re
di Francia grandi tele, cioè, secondo le apparenze, per soggiogar la
Italia ed innalzar la sua casa, oppur quella di Francia, sulle rovine
del Bavaro. Questi suoi passi maggiormente convinsero i principi
d'avere un pericoloso nemico in casa; ed accertossene anche il re
Roberto, perchè nel mese di settembre _Teodoro marchese_ di Monferrato,
collegato del re Giovanni, gli tolse la città di Tortona colle rocche,
e ne cacciò la di lui guarnigione con suo danno e vergogna. La ricuperò
poi Roberto nell'anno seguente. Prosperarono in quest'anno gli affari
del cardinale legato in Romagna. Nel dì 3 di maggio, secondo la Cronica
di Cesena[1211], _Malatesta_ figliuolo di _Pandolfo_, anteponendo
all'amore della sua casa i proprii vantaggi, si accordò con esso
cardinale a' danni di _Ferrantino Malatesta_, signore di Rimini, e
degli altri suoi parenti[1212], e l'aiutò a scacciarli da quella città.
Egli in ricompensa fu creato capitan generale della armata pontificia,
ed assediò le castella dove si erano ritirati i medesimi suoi parenti,
trattandoli da nemici capitali. Si meritò per questo il soprannome
di _Guastafamiglia_. Poscia il cardinale, giacchè, a riserva di
Forlì, tutte le altre città della Romagna erano alla loro ubbidienza,
raunò una possente oste della sua gente e di tutti i Romagnuoli,
e mise l'assedio ad essa città di Forlì, devastando il territorio
all'intorno. Erane signore _Francesco degli Ordelaffi_ dopo la morte
di _Cecchino_, accaduta in quest'anno. Quivi fabbricate alcune bastie,
acciocchè tenessero bloccata quella città, tornò poscia l'armata a'
suoi quartieri. Abbiamo dalle Croniche di Bologna[1213] che nel mese di
novembre gli Ordelaffi fecero pace col legato; e, cedutogli Forlì, egli
vi pose un governatore. Ma secondo le stesse ed altre Croniche[1214],
pare che questa cessione si compiesse nel dì 26 di marzo dell'anno
seguente, e che, in ricompensa di essa, il legato investisse Francesco
degli Ordelaffi della città di Forlimpopoli. Cotante belle parole
seppe poi dire il medesimo cardinale legato al popolo di Bologna, che
l'indusse nel mese di novembre a dargli più ampio dominio nella loro
città, e ad inviare ambasciatori a _papa Giovanni_, per dichiarare
che Bologna perpetuamente sarebbe della Chiesa romana. Altrettanto
fecero dal canto loro, se pure è vero, i Piacentini[1215]. Nel dì
26 di luglio del presente anno, trovandosi molto sconciata dalle
discordie civili la città di Pistoia[1216], i Fiorentini, mossi da
spirito di carità, ma non cristiana, spedirono colà cinquecento lancie
e mille e cinquecento pedoni, che corsero la città, gridando: _Vivano
i Fiorentini_. Si fecero dare la signoria d'essa città per un anno,
e poi nell'anno seguente vi cominciarono un forte castello per più
sicurtà della terra, diceano essi; e voleano dire, per seguitar sempre
ad esserne padroni. Nuova guerra insorse quest'anno fra i Catalani e i
Genovesi[1217]. Lamentavansi i primi che i Genovesi, i quali erano da
gran tempo in credito di fare i corsari, quando se la vedeano bella,
avessero recato di gravi danni ai loro legni. Il perchè con una flotta
di quarantadue galee e di trenta navi armate, venuti alle due riviere
di Genova, vi guastarono e bruciarono molti luoghi. Cagione fu questo
loro insulto che i Guelfi dominanti in quella città, e i Ghibellini
fuorusciti, padroni di Savona e d'altre terre, che già avevano fatta
tregua fra loro, trattassero d'accordo e pace. A questo fine amendue
le parti spedirono ambasciatori al _re Roberto_ signore della città,
che vi acconsentì nel dì 2, oppure 8 di settembre, ma di poco buona
voglia; perchè fra le condizioni v'era che tutti i suddetti Ghibellini
rientrassero in Genova e si accomunassero gli uffizii; e il re dubitava
della lor forza, e più dell'animo loro.

NOTE:

[1201] Raynaldus, in Annal. Eccles. ad ann. 1330, num. 39.

[1202] Giovanni Villani, lib. 10, cap. 173.

[1203] Bonincontr. Morigia, Chron. Modoet., tom. 12 Rer. Ital.

[1204] Gazata, Chronic. Regiens., tom. 18 Rerum Ital. Bonincontrus,
Chron., tom. 12 Rer. Ital.

[1205] Gualvaneus Flamma, de Gest. Azon, tom. eod. Idem., in Manipul.
Flor., cap. 369.

[1206] Johann. de Bazano, Chron. Mutin., tom. 15 Rer. Ital.

[1207] Giovanni Villani, lib. 10, cap. 170.

[1208] Gazata, Chron. Regiens, tom. 18 Rer. Ital.

[1209] Moranus, Chron. Mutinens., tom. 11 Rer. Ital. Cortus. Histor.,
tom. 12 Rer. Ital.

[1210] Gazata, Chron., tom. 18 Rer. Ital. Giovanni Villani, lib. 10,
cap. 181. Cortus. Hist., tom. 12 Rer. Italic.

[1211] Chron. Caesen., tom. 14 Rer. Ital.

[1212] Giovanni Villani, lib. 10, cap. 179. Cronica Riminese, tom. 15
Rer. Ital.

[1213] Chronic. Bononiens., tom. 18 Rer. Ital.

[1214] Chron. Caesenat., tom. 14 Rer. Ital.

[1215] Chron. Placentin., tom. 16 Rer. Ital.




    Anno di CRISTO MCCCXXXII. Indiz. XV.

    GIOVANNI XXII papa 17.
    Imperio vacante.


Benchè i marchesi d'Este _Rinaldo_, _Obizzo_ e _Niccolò_, signori di
Ferrara, si fossero molto prima d'ora concordati con papa Giovanni,
pure solamente in quest'anno fu dato compimento ad essa concordia.
Nel mese di giugno vennero le bolle del vicariato di Ferrara,
loro conceduto da esso pontefice[1218], con obbligo non di meno
di rimettere in mano del cardinale legato la terra ossia la città
d'Argenta. Diede esecuzione esso legato alle lettere papali, riebbe
Argenta, e nel febbraio seguente fu levato l'interdetto dalla città di
Ferrara[1219]. Che frutto ricavassero da questo accordo i marchesi, lo
vedremo all'anno seguente; intanto abbiamo, che essi si spogliarono
della suddetta Argenta; il legato promise loro gran cose, e nulla
poi attenne. Parlano gli Annali Bolognesi delle feste e falò fatti
in Bologna, perchè nello stesso mese di febbraio vennero lettere
pontificie che assicuravano quel molto credulo popolo, come era
risoluta la venuta del pontefice in Italia, e fissata la sua residenza
in quella città[1220]: tutte cabale del _cardinale Beltrando_ dal
Poggetto, il quale creato conte della Romagna e marchese della marca
d'Ancona, ad altro non attendeva che a stabilir bene in suo pro que'
principati, anzi ad accrescerli, e macchinava tutto dì la rovina de'
marchesi estensi e degli stessi Fiorentini, e di chiunque si mostrava
contrario a _Giovanni re_ di Boemia, seco collegato. Tenne poscia nel
dì 18 di marzo un general parlamento in Faenza[1221], e nel dì 26 andò
a prendere il possesso di Forlì, sicchè in Romagna non vi restò città
o signore che non fosse ubbidiente a' suoi cenni. Ma perciocchè in
Bologna i saggi si vedevano alla vigilia di perdere affatto l'antica
libertà, e di divenire schiavi perpetui del legato, tra pel giogo
imposto loro col fortissimo castello quivi fabbricato, e per la lega
contratta da lui col re di Boemia, probabilmente loro scappò detta
qualche parola non ben misurata, per cui, insospettitosi il cardinale,
finse di voler parlare con Taddeo de' Pepoli, Bornio de' Samaritani,
Andalò de' Griffoni e Brandalisio de' Gozzadini, cittadini potenti di
quella città, e li trattenne prigioni. Se non li rilasciava presto,
già il popolo avea cominciato a tumultuare, ed era imminente una gran
sedizione. Abbiamo dal Villani[1222] che nel novembre il re Giovanni
di Boemia andò ad Avignone per abboccarsi col papa: del che ebbe gran
gelosia il _re Roberto_, e voleva impedire la di lui andata. Ma piacque
il contrario al pontefice, il quale fece due diverse figure, mostrando
di esser in collera col Boemo, e sgridandolo per gli acquisti fatti in
Italia, quando nello stesso tempo per quindici dì era ciascun giorno
a segreto consiglio con lui, e fece varie ordinazioni, che col tempo
vennero alla luce. Tutto era allora simulazione e dissimulazione in
quella corte; e di questa arte poi poteva leggere in cattedra il
cardinale Beltrando legato di Bologna, Romagna e marca d'Ancona.
Intanto i principi di Lombardia collegati contra del re di Boemia
non istavano oziosi. Secondo i patti della lega, che la Cronica
di Verona[1223] dice fatta, o confermata nel dì 22 di novembre di
quest'anno, ad _Azzo Visconte_, pel partaggio fatto tra loro[1224],
dovea toccare Bergamo e Cremona; ad _Alberto_ e _Mastino dalla Scala_,
Parma; ai _Gonzaghi_, Reggio; e Modena ai _marchesi estensi_. Mastino
dalla Scala avea già ricevute segrete lettere dai primati guelfi
di Brescia[1225], che l'invitavano all'acquisto di quella città,
disgustati dal re di Boemia, per aver egli contra i patti fabbricata
quivi una fortezza, ed impegnata la riviera di Garda ai nobili da
Castelbarco; avea anche donate varie castella di quel distretto a' suoi
uffiziali, e staccata la giurisdizione di Val Camonica dalla città.
Ora Mastino, messi in campagna due mila scelti cavalli e gran corpo
di fanteria, parte de' quali era di _Obizzo marchese_ d'Este[1226],
che accorse in persona ad aiutar Mastino, e fingendo che venissero da
Asola, terra allora posseduta dal legato sui confini del Bresciano,
sotto il comando di Marsilio da Carrara li fece la mattina del dì
15 di giugno arrivare alle porte di Brescia[1227]. Portavano finte
bandiere della Chiesa, e gridavano: Viva la Chiesa. Furono tosto in
armi i Guelfi della città, e corsero ad aprire per forza la porta di
San Giovanni, per cui entrata la gente di Mastino, cominciò a gridare:
_Viva la Chiesa, e muoia il re_. Allora si rifugiarono nel castello
i soldati del re Giovanni; ma perchè non era esso ben provveduto, e
si diede un feroce assalto a quegli uffiziali, non già coll'armi, ma
coll'esibizion di danaro[1228], nel dì 4 di luglio lo renderono, e se
n'andarono pei fatti loro. I Ghibellini di quella città, fuorchè pochi
scappati nel castello, se ne stavano quieti; ed ancorchè sentissero
gridare: _Viva Mastino dalla Scala_, si credevano assai sicuri al
sapere che lo Scaligero era gran caporale della lor fazione, ma
restarono ingannati. Mastino, che non ascoltava se non i consigli della
propria ambizione, li sagrificò all'odio de' Guelfi (così d'accordo ne'
patti); cioè permise che per tre giorni i Guelfi infierissero contra
d'essi Ghibellini[1229], molti de' quali rimasero uccisi, e gli altri
forzati a fuggire fuori della città. Una gran percossa ebbe in tal
congiuntura la già sì potente famiglia de' Maggi. Così la nobil città
di Brescia venne in potere dei signori dalla Scala.

Sconvolta era eziandio la città di Bergamo per le fazioni civili[1230].
_Azzo Visconte_ signor di Milano nel mese di settembre si portò
coll'esercito suo colà, e nel dì 27 di quel mese (non so se per assedio
o per amichevol trattato) ne acquistò la signoria, togliendola alle
genti del re di Boemia. Nella Cronica Estense[1231] è scritto che
vi perirono molti dell'armata sua. Egli poi v'introdusse i Rivoli ed
altri fuorusciti, e volle che fosse pace fra tutti: dal che gli venne
gran lode. Erasi mosso da Parma _Carlo figliuolo del re boemo_, por
dar soccorso a Bergamo; ma, per paura d'azzardar troppo, se ne tornò
indietro. Nello stesso settembre[1232] il Visconte, gli Scaligeri, i
marchesi estensi e i Gonzaghi strinsero la lega col comune di Firenze
e col _re Roberto_: tutti contro al Bavaro e al re di Boemia, e a chi
desse loro aiuto e favore, facendosi gl'Italiani segni di croce al
mirare in lega potenze dianzi sì nemiche e di mire affatto opposte.
Pensavano anche i marchesi estensi alla conquista di Modena, destinata
ad essi in lor parte. Nè mancava la pazza discordia di malmenare ancora
questa città. Già ne erano esclusi e fuorusciti i nobili Rangoni,
Grassoni, Boschetti e signori da Sassuolo. Nel gennaio di questo anno
erano stati mandati a' confini altri nobili[1233], ed altri verso il
dì 22 di giugno malcontenti se ne fuggirono. Ritirossi Nicolò da Fredo
a Spilamberto, e quei dalla Mirandola e da Magreta alle lor terre,
che si ribellarono contra della città. Sul fine di settembre _Rinaldo
marchese_ d'Este con _Alberto dalla Scala_ e _Guido da Gonzaga_
entrò sul Modenese, guarnito d'un copioso esercito; mise l'assedio al
castello di San Felice con sette mangani che continuamente flagellavano
quella terra. Nello stesso tempo il grosso della loro armata venne
sino ai borghi di Modena, prendendo varii luoghi fra la Secchia e il
Panaro. Aggiugne il Villani che, dopo aver _Azzo Visconte_ tentato di
prendere Cremona[1234], ma con restarne cacciate le sue genti che in
parte vi erano entrate, cavalcò anch'egli dipoi sotto Modena con mille
e cinquecento cavalieri, e vi stette intorno per venti dì, guastando
tutti i contorni: per la qual cosa il legato, che era in Romagna, corse
tosto a Bologna per paura di perdere quella città. _Manfredi de' Pii_
sì bravamente difese Modena[1235], che veggendo i collegati di buttare
il tempo, se ne tornarono indietro[1236]. Si ridusse il marchese
Rinaldo sotto San Felice, il cui assedio continuava. Erano i Ferraresi
vicini ad impadronirsene, quando Alberto dalla Scala, per segrete
preghiere di Manfredi de' Pii, se n'andò con sua gente. Ma, udita che
ebbe Mastino la vergognosa ritirata del fratello, spedì altra fanteria
e cavalleria in sussidio dell'Estense. Seguitò l'assedio sino al dì 25
di novembre, in cui ebbe un funesto fine per li Ferraresi. Imperciocchè
Manfredi de' Pii, raccomandatosi al legato, e ad Orlando Rosso di Parma
e ai Manfredi di Reggio, ebbe un possente soccorso di cavalleria da
tutte le parti, e in persona venne in aiuto suo Carlo figliuolo del
re Giovanni, e Pietro e Marsilio de' Rossi[1237]. Con questi rinforzi
tutto il popolo di Modena atto all'armi marciò a San Felice. Andò il
guanto della battaglia, che da Giovanni da Campo San Piero generale
de' marchesi fu accettato; e nel dì suddetto, festa di santa Caterina,
si azzuffarono le armate. Durò il fiero ed ostinato combattimento da
terza fino alla sera, ora rinculando gli uni ed ora gli altri; in fine
perchè le fanteria modenese attese a scannare i cavalli nemici, restò
sconfitta l'oste de' marchesi, fatto prigione il Campo San Piero lor
generale con assaissimi altri, e tutto il loro equipaggio co' militari
attrezzi venne alle mani de' vincitori. Circa ottocento cavalieri fra
l'una parte e l'altra rimasero estinti sul campo; e fu creduto che
da gran tempo sì crudel battaglia non fosse succeduta[1238]. In così
felice giornata il _principe Carlo_ fu fatto cavaliere da un Tedesco,
ed egli compartì lo stesso onore a Manfredi de' Pii, a Giberto da
Fogliano, e a Nicolò e Pietro de' Rossi. S'impadronì in quest'anno
_Azzo Visconte_ dell'importante castello di Pizzighettone sull'Adda nel
dì 22 di settembre, e verso il fine di novembre[1239] cavalcò colle sue
milizie a Pavia, ed, assistito dai nobili da Beccheria, v'entrò e corse
la città. Non potendo resistere alla di lui forza le masnade del re
Giovanni, si ridussero nel castello già fabbricato da Matteo Visconte,
e vi si sostennero sino al venturo marzo, siccome diremo. Parimente in
quest'anno a' dì 22 di maggio _Giovanni Visconte_, zio di esso Azzo,
già creato vescovo di Novara[1240], ebbe maniera di cacciar da quella
città i Tornielli, che ne erano padroni, e si fece anche proclamar
signore in temporale della città suddetta, dove richiamò tutti gli
usciti, e rimise la pace da gran tempo perduta. Ma esser potrebbe che
questo fatto appartenesse agli anni seguenti, siccome si ha dagli
Annali Milanesi[1241]. Lo stesso Galvano Fiamma, che nel Manipolo
dei Fiori racconta ciò all'anno presente, in altra sua opera[1242] ne
favella al seguente. Aveano i Pisani tolta a' Sanesi la città di Massa
in Maremma; ma essendo essi all'assedio di un castello[1243], i Sanesi
coll'esercito loro nel giorno 16 di dicembre diedero loro una sconfitta
con grave loro danno, e con far prigione Dino dalla Rocca lor capitano.

NOTE:

[1216] Giovanni Villani, lib. 10, cap. 186.

[1217] Georg. Stella, Annal. Genuens., tom. 17 Rer. Ital. Giovanni
Villani, lib. 10, cap. 188.

[1218] Matth. de Griffonibus, Chron. Bonon., tom. 18 Rer. Ital.

[1219] Chron. Estense, tom. 15 Rer. Ital.

[1220] Giovanni Villani, lib. 10, cap. 199.

[1221] Chron. Caesen., tom. 14 Rer. Ital.

[1222] Giovanni Villani, lib. 10, cap. 211.

[1223] Chron. Veronens., tom. 8 Rer. Ital.

[1224] Gazata, Chron. Regiens., tom. 18 Rer. Ital.

[1225] Malvecius, Chron. Brixian., tom. 14 Rer. Ital. Johannes de
Bazano, tom. 9 Rer. Italic. Cortus. Hist., tom. 12 Rer. Ital.

[1226] Chron. Estense, tom. 15 Rer. Ital.

[1227] Bonincontr. Morigia, Chron. Mod., tom. 9 Rer. Ital.

[1228] Giovanni Villani, lib. 10, cap. 203.

[1229] Chronic. Veronense, tom. 8 Rer. Ital.

[1230] Gualvaneus Flamma, de Gest. Azon., tom. 12 Rer. Ital.

[1231] Chron. Estense, tom. 15 Rer. Ital.

[1232] Giovanni Villani, lib. 10, cap. 203.

[1233] Johann. de Bazano, Chron. Mutin., tom. 15 Rer. Ital.

[1234] Giovanni Villani, lib. 10, cap. 207.

[1235] Moranus, Chron. Mutinens., tom. 11 Rer. Italic.

[1236] Chron. Estense, tom. 15 Rer. Ital.

[1237] Istorie Pistolesi, tom. 11 Rer. Ital. Cortus. Hist. tom. 12 Rer.
Ital.

[1238] Gazata, Chron. Regiens., tom. 18 Rer. Ital.

[1239] Giovanni Villani, lib. 10, cap. 210.

[1240] Corio, Istoria di Milano. Gualvan. Flamma, Manip. Flor., cap.
370.

[1241] Annal. Mediol., tom. 15 Rer. Ital.

[1242] Gualvan. Flamma, de Gest. Azon., tom. 12 Rer. Ital.

[1243] Chron. Sanense, tom. 15 Rer. Ital.




    Anno di CRISTO MCCCXXXIII. Indiz. I.

    GIOVANNI XXII papa 18.
    Imperio vacante.


Per la vittoria riportata nel precedente novembre dal _principe Carlo_
a San Felice colla sconfitta dell'esercito estense[1244], _Beltrando
cardinale_ legato, siccome persona di niuna fede, dimenticando
l'investitura di Ferrara data agli Estensi, si figurò venuto il beato
giorno di aggiugnere ancor quella città alle sue conquiste. Però fece
muover guerra dagli Argentani a' Ferraresi nel mese di gennaio, e poco
appresso, senza disfida alcuna, anche egli spedì le sue genti a dare
il guasto al territorio di Ferrara. Avvenne che nel dì 6 di febbraio
stando il _marchese Niccolò_ a Consandolo[1245], facendo la guardia
a quella Stellata, arrivarono colà le milizie del legato, e diedero
battaglia. Accorse armato il marchese; ma, cadutogli il cavallo in
un fosso, fu preso e condotto con altri nelle carceri di Bologna, e
la Stellata venne in poter de' nemici. Questo felice colpo facilitò
all'armata pontificia il passaggio del Po; e però senza contrasto
giunse fin sotto Ferrara, e postatasi nel borgo di sotto e sul Polesine
di Santo Antonio, cinse quella città d'assedio. Tutti i primati della
Romagna colle genti di quella provincia e di Bologna, per ordine del
legato, vennero a quell'impresa. Un grosso naviglio ancora fu spedito
per Po a' danni di quella città, che venne bersagliata dalle macchine
militari, e tentata con varii assalti per più di nove settimane.
Implorarono in tante angustie i marchesi il soccorso de' principi
confederati, i quali, perchè troppo premeva loro che non cadesse
nelle mani dell'ambizioso legato così importante città, vi spedirono
cadauno un corpo di cavalleria e fanteria. Ne mandò _Azzo Visconte_
lor cugino, ne mandarono i Gonzaghi, i Fiorentini, ma più _Mastino
dalla Scala_. Appena furono entrati in Ferrara questi rinforzi,
che, tenuto consiglio di guerra, fu risoluto di dare nel dì seguente
addosso a' nemici. Però nel felicissimo giorno 14 d'aprile il _marchese
Rinaldo_, lasciato alla guardia della città il _marchese Obizzo_ suo
fratello, fu il primo ad uscire coi coraggiosi Ferraresi, e percosse
nei nemici[1246]. Gli tennero dietro tutti gli altri campioni, e sì
vigoroso fu l'assalto, che in breve andò in rotta tutto il potente
campo pontificio con vittoria sì segnalata, che fu comparabile colle
migliori di quel secolo. Alcune migliaia di persone vi restarono uccise
od annegate, prese più di due mila, guadagnati duemila cavalli, con
immenso bottino di bagaglio, armi ed arnesi da guerra, e gran quantità
di navi. Fra i prigioni si contarono il _conte d'Armignacca_ venuto di
Francia per maresciallo dello esercito papale, due nipoti del legato,
l'uno dei quali suo camerlengo, _Malatesta_ e _Galeotto_ da Rimini,
_Ricciardo_ e _Cecchino de Manfredi_ da Faenza, _Ostasio da Polenta_
da Ravenna, _Francesco degli Ordelaffi_ da Forlì, i _conti di Cunio_
e _Bagnacavallo, Lippo degli Alidosi_ da Imola, tutti gran signori
sotto l'ubbidienza del legato, ed altri nobili di Bologna e Romagna.
L'avvocato di Trivigi conferì in sì felice giornata l'ordine della
cavalleria al marchese Rinaldo, ed egli poi fece cavalieri il marchese
Obizzo suo fratello ed altri suoi parenti. Paga doppia fu sborsata
ai soldati, e nel dì 18 di giugno le genti dei marchesi diedero una
rotta anche agli Argentani e ad altra gente del legato: del che fu gran
rumore ed urli in Argenta.

Considerabil perdita fece nella sconfitta di Ferrara il cardinal
legato; e pure peggiori ancora ne furono le conseguenze[1247]. De'
prigioni fatti, e tutti ben trattati, ritennero i marchesi estensi
il solo conte di Armignacca, che dopo trentatrè mesi di prigionia
col pagamento di cinquanta mila fiorini d'oro si riscattò. I nipoti
del legato con altri nobili guasconi furono cambiati col _marchese
Niccolò_, che era prigione in Bologna. Tutti gli altri gran signori
della Romagna ebbero da lì a non molto la libertà senza riscatto
veruno, ma con segreti patti e promesse fatte ai marchesi, che vennero
presto alla luce, benchè fingessero di essere liberati collo sborso
di molta moneta, mostrandosi poi corrucciati contro al legato, che
un soldo non volle spendere per la loro liberazione. Ora _Malatesta_
e _Galeotto_ dei Malatesti[1248], dacchè furono liberi, segretamente
fecero pace e lega con _Ferrantino_ e cogli altri della lor casa;
e nel mese d'agosto diedero principio alla ribellione contra del
cardinale legato, assistiti da varii rinforzi venuti loro da Arezzo,
dalla Marca e da Ferrara. Presero tutto il contado di Rimini, e nel dì
17 di agosto assediarono la stessa città, dove entrarono vittoriosi
nel dì 22 di settembre, con ispogliare e cacciarne il presidio del
legato. Nello stesso tempo _Francesco degli Ordelaffi_[1249] penetrato
occultamente entro un carro di fieno in Forlì, e, mossa a rumore la
terra, se ne impadronì nel dì 12, oppure 19 dello stesso settembre, e
pienamente ancora ebbe il dominio di Forlimpopoli. Parimente _Ghello
da Calisidio_ nel dì 25 del medesimo mese fece rivoltar Cesena. La
guarnigion pontificia si rifuggì nel forte castello, e lo difese sino
al giorno 4 del seguente gennaio, in cui a buoni patti lo rendè agli
assedianti. E tuttochè, il legato con un esercito di due mila cavalli
e sei mila pedoni entrasse nel territorio di Cesena, e vi prendesse
molte castella, pure niun tentativo fece per ricuperar quella città.
Poscia nel mese di ottobre _Ostasio_ e _Ramberto_ da Polenta occuparono
_Ravenna_, _Cervia_ e _Bertinoro_, ed apertamente si ribellarono
al cardinale legato. Ecco i frutti della guerra da lui mossa contro
la buona fede ai marchesi di Ferrara[1250]; i quali nel novembre di
quest'anno mandarono un grosso esercito per terra e per Po addosso
alla città d'Argenta. Perchè il ponte fabbricato da quel popolo non si
potè rompere con tutte le pruove dell'armi, il marchese Rinaldo, fatta
tagliare gran copia di salici, la lasciò andar giù per la corrente del
fiume; e questa affollata al ponte, tenendo in collo l'acqua, lo ruppe
in fine. Dopo di che si formò l'assedio di quella città, che durò sino
all'anno seguente.

Si vide sconvolta Roma in questi tempi per le nemiche fazioni de'
Colonnesi ed Orsini. Furono uccisi a tradimento Bernardo e Francesco
Orsini da Stefano dalla Colonna figlio di Sciarra[1251]. Corse
colà _Giovanni cardinale_ Orsino, legato apostolico in Toscana, ed,
abusandosi della sua autorità, fece colle forze della Chiesa, viva
guerra ai Colonnesi, del che fu ripreso da _papa Giovanni_, con
ordinargli di ritornare al suo uffizio. Una fierissima disavventura
occorse nel giorno primo di novembre alla città di Firenze, creduta da
alcuni gastigo di Dio, per l'enorme dissolutezza che regnava allora
in quella città[1252]. Essendo caduto uno smisurato diluvio d'acque,
l'Arno spaventosamente si gonfiò, ed, uscito degli argini, inondò gran
tratto di paese. Seco trasse alberi e legnami in tal copia, che fatta
rosta ai ponti di Firenze, li fracassò, ed altamente allagò la maggior
parte della città e il territorio tutto fino a Pisa. Inestimabile fu
il danno recato a quella città e a tanto paese, per la morte di molte
centinaia di persone e d'infinito bestiame, guasto di case, palagi
e magazzini; di maniera che que' popoli si crederono come giunti al
giudizio finale. Se non eguali, grandi nondimeno furono i danni recati
anche dal Tevere ai contadi di Borgo San Sepolcro, Perugia, Todi,
Orvieto, Roma ed altri luoghi: il che diede occasion di disputare
in Firenze, se tanti disordini venissero da cagion naturale, oppure
miracolosamente dalla mano di Dio. Ma questo medesimo flagello ha
patito Firenze con altri luoghi della Toscana nel principio di novembre
dell'anno 1740. Le nevi cadute troppo di buon'ora ai monti, che per non
essere dal freddo indurate, facilmente si squagliano al primo vento
caldo, quelle sono che cagionano sì fatte stravaganze. Però guardati
da nevi abbondanti fioccate sul fine d'ottobre, o sul principio di
novembre.

Nel gennaio dell'anno presente[1253] _Carlo figliuolo del re di Boemia_
andò a Lucca. Gran festa fecero i Lucchesi per la sua venuta; ma in
breve lor venne freddo, perchè egli pose loro una colta di quaranta
mila fiorini d'oro, e a gran fatica ne ricavò venticinque mila.
Tornossene presto in Lombardia, perchè il _re Giovanni_ suo padre calò
di Francia in Piemonte con ottocento cavalieri scelti di oltramonte.
Nel dì 26 di febbraio giunse il re a Parma, e di là si mosse nel
dì 10 di marzo per dare soccorso al castello di Pavia, assediato da
_Azzo Visconte_. V'introdusse egli bensì qualche vettovaglia, ma senza
poter fare sloggiare il nemico esercito, ch'era fortemente affossato
e trincierato intorno al castello[1254]. Partito ch'egli fu, seguitò
l'assedio; e finalmente o per l'esca dell'oro, o per difetto di viveri,
esso castello nel mese di giugno capitolò la resa al Visconte, salve
le persone. Restarono padroni di quella città i Beccheria, e in parte
lo stesso Visconte. _Giovanni_ suo zio, vescovo e signor di Novara,
circa questi tempi seppe così ben maneggiarsi alla corte pontificia,
che ottenne l'amministrazione dell'arcivescovato di Milano, con pagare
annualmente all'_arcivescovo Aicardo_ bandito mille e cinquecento
fiorini d'oro. Dopo di che si diede a ricuperare i diritti di quella
chiesa, a rifare il palazzo archiepiscopale, a fabbricar nuovi palagi
e case, e a tenere una magnifica corte in Milano: con che la fortuna
e grandezza de' Visconti ogni dì saliva più in alto. Ora il re di
Boemia col suo esercito, accresciuto da' Piacentini e dagli altri suoi
fedeli, cavalcò sul distretto di Milano, distrusse Landriano, e diede
il guasto a gran tratto di paese, sperando pure di tirar a battaglia
Azzo Visconte; ma questi si guardò di dargli un tal gusto. Passò il
re fino a Bergamo, dove trovò quel popolo e presidio ben preparato a
difendersi. Fecesi poi una tregua fra lui e i collegati. Nel mese di
giugno si portò a Bologna[1255], accompagnato da' suoi vicarii, cioè
da _Orlando Rosso_ di Parma, _Manfredi Pio_ di Modena, _Guglielmo
Fogliano_ di Reggio, e _Ponzino de' Ponzoni_ di Cremona, e quivi col
cardinale legato strinsero lega contra tutti i nemici del papa e del re
di Boemia. Due volte fu a Lucca, città che i figliuoli di Castruccio
tentarono in quest'anno di torgli, ma non la poterono tenere. Un buon
salasso ogni volta diede alle borse di quel popolo, ed ivi lasciò per
signore, o vicario _Marsilio_ (o piuttosto _Pietro_) _dei Rossi_, con
ricavare da lui trentacinque mila fiorini d'oro. Così avea venduto agli
altri il vicariato delle altre città. Suo costume fu ancora di alienare
con gran franchezza i beni de' comuni, e d'infeudare le castella,
perchè era liberalissimo verso i suoi uffiziali, e nello stesso tempo
assai povero, e tutto dì lo strigneva il bisogno di moneta. Giacchè
durava la tregua, nel dì 5, oppure 19 di ottobre andò a Verona[1256],
dove con sommo onore, ma non senza meraviglia di molti, fu accolto da
_Alberto_ e _Mastino_ fratelli dalla Scala, e magnificamente regalato
da essi. Da lì a due giorni, accompagnato da Marsilio da Carrara sino
alla Chiusa, passò in Germania, bastevolmente disingannato delle sue
grandiose idee di farsi qui un altro regno. Dicea di volerci ritornare,
ma non ne trovò mai più la via; e gl'Italiani non si curarono punto
di lui, giacchè non aveano riportato da lui se non aggravii e danni.
Carlo suo figliuolo l'avea preceduto nel medesimo viaggio, ed era
anch'egli verso la metà d'agosto passato per Verona, con ricever ivi
magnifici trattamenti e bei regali dagli Scaligeri. Grandi controversie
erano state fin qui fra _Carlo Uberto re_ d'Ungheria e _Roberto re_
di Napoli[1257], pretendendo il primo come suo retaggio il regno
napoletano, per essere figliuolo di _Carlo Martello_ primogenito del
_re Carlo II_, laddove Roberto era secondogenito di esso re Carlo
II. Si composero tali differenze solamente nel presente anno, perchè
Roberto non avendo di sua prole se non due nipoti, nate dal fu duca
di Calabria _Carlo_ suo figliuolo, promise in moglie la primogenita
_Giovanna_ ad _Andrea_ primogenito del suddetto re Carlo Uberto. Venne
perciò lo stesso re d'Ungheria per mare col figliuolo, di età allora
di soli sette anni, nel regno di Napoli, e quivi con dispensa del papa
seguì il magnifico loro sposalizio. Se ne tornò in Ungheria il padre, e
Andrea rimase in Napoli nella corte del re Roberto, zio e suocero suo.

NOTE:

[1244] Chron. Estense, tom. 15 Rer. Ital.

[1245] Cortus. Histor., tom. 12 Rer. Ital.

[1246] Gazata, Chron. Regiens., tom. 18 Rer. Ital, Chron. Bononiense,
tom. eodem. Chron. Caesen., tom. 14 Rer. Ital.

[1247] Cortus. Histor., tom. 12 Rer. Ital.

[1248] Chron. Caesen., tom. 14, Rer. Ital. Chron. Estense, tom. 15 Rer.
Ital.

[1249] Giovanni Villani, lib. 10, cap. 226.

[1250] Chron. Estense, tom. 15 Rer. Ital.

[1251] Raynaldus, in Annal. Eccles., n. 25. Giovanni Villani, lib. 10,
cap. 220.

[1252] Giovanni Villani, lib. 11 cap. 1.

[1253] Giovanni Villani, lib. 10, cap. 213.

[1254] Gualvan. Flamma, de Gest. Azon., tom. 12 Rer. Ital. Gazata,
Chron. Regiens., tom. 18 Rer. Ital.

[1255] Matthaeus de Griffonibus, Chron. Bonon., tom. 18 Rer. Ital.

[1256] Chron. Veronens., tom. 8 Rer. Ital. Cortus. Hist., tom. 12 Rer.
Ital.




    Anno di CRISTO MCCCXXXIV. Indizione II.

    BENEDETTO XII papa 1.
    Imperio vacante.


Fu quest'anno, in cui finalmente tracollarono affatto gli ambiziosi
disegni del cardinale _Beltrando dal Poggetto_ legato pontificio.
Continuarono sì ostinatamente i marchesi d'Este[1258] anche nel
verno l'assedio d'Argenta, che que' cittadini per mancanza di viveri
si ridussero a capitolar la resa, se nel termine di otto giorni non
venisse loro soccorso dal legato. Di ciò avvisato il cardinale, spedì
quanta gente potè a quella volta; ma il _marchese Rinaldo_ era così ben
fornito d'uomini, di macchine e d'armi per terra, e di naviglio per Po,
che non poterono i nemici accostarsi giammai ad Argenta, e disperati
se ne tornarono indietro. Perciò Argenta nel dì 8 di marzo tornò
sotto il dominio de' marchesi. Fece in quello stesso mese il legato
una bastia alla torre di Portonaro. Allora i marchesi, infastiditi di
tanta persecuzione, incominciarono un segreto trattato coi Gozzadini,
Beccadelli ed altri loro amici bolognesi contra del legato[1259], ben
consapevoli dell'odio universale ch'egli si era guadagnato in quella
città per le tante estorsioni di danari, e per tener così spesso
occupato quel popolo nelle sue spedizioni militari, e per le avanie
ed insolenze continue de' suoi uffiziali e cortigiani, dai quali non
era salvo neppure l'onor delle donne. Mentre era impegnato l'esercito
d'esso cardinale nella fabbrica della detta bastia, mandarono i
marchesi della fanteria e cavalleria a dare il guasto al Bolognese
dalla parte di Cento (cosa non mai dianzi fatta da loro per rispetto
che portavano alla Chiesa), e fecero correre il terrore più innanzi.
Allora con simulate preghiere ricorsero i Bolognesi al legato,
acciocchè spedisse alla difesa di que' luoghi le soldatesche sue
rimaste in città, giacchè in essa città assai quieta niun bisogno ve
n'era. Così fece il cardinale. Ma non sì tosto fu uscita ed allontanata
quella gente, che nel dì 17 di marzo Brandaligi de' Gozzadini levò il
rumore, gridando: _Popolo, popolo; muoiano i traditori_[1260]. Fu in
armi tutto il popolo, e prese il palazzo della biada e il vescovato,
dove era il maliscalco del legato, che fuggì con altri uffiziali.
Quanti Franzesi si trovarono per la città, tutti furono messi a fil di
spada; rotte le carceri, riacquistarono la libertà tutti i prigioni;
e poscia fu assediato il legato nel suo castello. Non si tardò a
spedirne L'avviso ai marchesi di Ferrara per averne aiuto, ed essi
immantenente vi mandarono un buon corpo di fanteria e cavalleria.
Nello stesso tempo il popolo di Ferrara corse alla bastia fabbricata
dal legato, e dopo il saccheggio interamente la distrusse. Vennero ben
verso Bologna i soldati del legato per soccorrerlo, ed uccisero anche
molti Bolognesi; ma non poterono mutare il sistema delle cose. Durante
questo fier movimento, benchè i Fiorentini ne sguazzassero[1261],
siccome consapevoli del mal animo e dei disegni d'esso legato anche
contra di loro; pure, credendo di farsi onore col papa, inviarono senza
indugio a Bologna quattro ambasciatori con trecento cavalieri ed alcune
schiere di fanti, i quali con preghiere e lusinghe indussero il popolo
bolognese ed il legato alla concordia, con che egli se ne andasse
libero con tutti i suoi e con tutto il suo avere. Nella seconda festa
di Pasqua grande, cioè nel dì 28 di marzo, s'inviò il legato con gran
tesoro nelle some e con sua famiglia, scortato da' Fiorentini, alla
volta di Firenze; ma accompagnato ancora dalle fischiate e villanie
sonore della plebe bolognese. In Firenze fu accolto coll'onore dovuto
ad un pari suo; ma non accettò il regalo di due mila fiorini che
volle fargli quel comune. Passò dipoi a Pisa, e per mare in Provenza,
dove disse, per ricompensa del buon servigio, quanto male seppe de'
Fiorentini, attribuendo loro il mal successo dell'impresa di Ferrara;
dal che erano tutte procedute l'altre pessime conseguenze. Circa i
medesimi tempi giunse ad Avignone anche _Giovanni cardinale degli
Orsini_, altro legato del papa, il quale non raccontò se non guai della
sua legazione. Intanto il popolo di Bologna, continuato l'assedio
del castello del legato, lo ridusse alla resa nel mese di aprile, e
corse a furore a smantellarlo, senza lasciarvi pietra sopra pietra.
La Romagna tutta restò in ribellione, e in gran terrore le poche città
che tenevano per la Chiesa e pel _re Giovanni_. Ed ecco dove andarono a
terminar le tante guerre fatte da papa _Giovanni XXII_ per servire alle
politiche idee di _Roberto re_ di Napoli, che mirava a stendere l'ali
dappertutto: guerre sostenute colla spesa di più milioni, tutto sangue
del clero dei regni cristiani, impiegato in che? in guerre che recarono
per corso sì lungo la desolazione e infiniti affanni all'Italia tutta.
Egli non conquistò l'altrui, e perdè molto del proprio, lasciando
intanto in somma confusione Roma e il resto degli Stati della Chiesa,
per la sua sempre deplorabil residenza di là da' monti, e lungi dalla
particolar greggia a lui commessa da Dio.

Restavano tuttavia fedeli al _re Giovanni_ in Lombardia le città di
Cremona, Parma, Reggio e Modena, perchè governate da chi si professava
vicario di lui. Laonde i principi collegati si mossero per effettuare
interamente il partaggio fatto fra loro di esse città[1262]. Già
_Mastino dalla Scala_ avea mossa guerra a Parma, che dovea essere sua.
Erano confederati seco i Correggeschi fuorusciti di quella città, e
questi, coll'aiuto delle genti di Mastino, presero Brescello, e lo
fortificarono nel dì 18, oppure 20 di gennaio[1263]. Ma essendo essi
nel dì 23 di febbraio venuti a danneggiare il Reggiano, i Fogliani,
signori della città, usciti colle lor forze, li posero in rotta, con
far bottino per più di dieci mila fiorini, e condurre prigionieri
Gotifredo e Niccolò da Sesso, Ettore conte di Panigo, Giovanni de'
Manfredi ed altri nobili, che poi furono riscattati da Mastino collo
sborso di sei mila e secento fiorini d'oro. Nel dì 7 di marzo[1264]
la città di Vercelli per ispontanea dedizione di quel popolo venne in
potere di _Azzo Visconte_. Poscia nel dì 22 d'aprile esso Visconte unì
le sue armi con quelle de' marchesi estensi[1265], de' signori dalla
Scala e de' Gonzaghi, e formato un esercito di trenta mila combattenti
tra cavalleria e fanteria, con sei mila carra, passò all'assedio di
Cremona. Signore di quella città era _Ponzino de' Ponzoni_, che fece
gagliarda difesa; ma veggendo egli oramai guastato tutto il paese,
e crescendo le angustie della città, capitolò una tregua, per cui
prometteva di rendere Cremona ad Azzo Visconte, se nello spazio di due
mesi e mezzo non veniva esercito del re di Boemia, capace di rimuovere
quell'assedio; e diede buoni ostaggi per questo. Finì poi il tempo
della tregua, senza che comparisse aiuto alcuno del re Giovanni; e
però Cremona pacificamente nel dì 15 di luglio si sottomise al dominio
del Visconte. Mentre durava la tregua suddetta, nel dì 7 di maggio
venne l'esercito de' collegati a dare il guasto al Reggiano sino alle
porte della città, e stette in quelle contrade sino al dì 20, facendo
immensi mali. Altrettanto poi fecero al contado di Modena. Nel dì
primo di giugno tornarono sul Reggiano, e di là sul Parmigiano a dì
6 d'esso mese, desolando dappertutto con quella spietata forma di
guerra che era in uso a quei tempi, e fa orrore oggidì al solo udirla.
Intanto _Marsilio dei Rossi_ sotto mano a forza d'oro avea tramato
un tradimento colle brigate tedesche de' collegati[1266], gente senza
fede: il che vien confermato da Giovanni Villani[1267], con aggiugnere
che il trattato fu incominciato dal _cardinal Beltrando_, legato il
quale avea depositati dieci mila fiorini d'oro da pagare, se que'
ribaldi prendevano i capi della armata, e massimamente Mastino dalla
Scala; del che fu egli avvertito a tempo. Ora certo è che nel dì 7 di
giugno suddetto nacque gran rumore nel campo collegato, e di gravissimi
sospetti insorsero: laonde si divise quell'esercito, ed ognuno tornò
con paura alle sue case; e ventotto bandiere d'essi Tedeschi vennero
allora in Parma al servigio de' Rossi. Poscia nel dì 12 d'agosto le
genti dello Scaligero assediarono Colorno, terra del Parmigiano, e se
ne impadronirono nel dì 25 d'ottobre; essendo ben usciti i Rossi con
grande sforzo per soccorrerlo, ma senza poterlo effettuare, perchè
v'era Mastino dalla Scala in persona con tutte le sue forze, che ben
munito di fosse e steccati non volle azzardar la battaglia. Nè si dee
tacere che la città di Bologna, la qual dopo la cacciata del legato si
credea di dover godere giorni felici, perchè ridotta in libertà[1268],
si trovò in istato peggiore di prima; e ciò per ambizione dei più
potenti cittadini, e la rinata discordia fra quelle famiglie. Taddeo
Pepoli e Brandaligi dei Gozzadini voleano dominar sopra gli altri.
Però nel dì 8 d'aprile si venne all'armi in quella città, e molti
furono confinati. Ma peggio accadde nel dì 2 di giugno, perchè le due
fazioni principali, cioè la Scacchese dei Pepoli, e la Maltraversa de'
Sabbattini, Beccadelli, Boatieri ed altri, vennero a battaglia fra
loro, e gli ultimi rimasero sconfitti. Furono, secondo il Villani,
mandate ai confini circa mille e cinquecento persone; ed era quella
città in pericolo di disfarsi, se i Fiorentini non avessero mandato
colà ambasciatori e genti d'arme che rimediarono alla loro vacillante
fortuna.

Infermossi nell'autunno di questo anno papa _Giovanni XXII_ in
Avignone, ed arrivò al fine di sua vita nel dì 4 di dicembre, in età
di circa novanta anni, con molta divozione e compunzion di cuore.
Lasciò egli una memoria assai svantaggiosa di sè stesso presso i
Tedeschi, ma più presso gl'Italiani. L'aver egli mostrata della
pendenza a negare la vision beatifica de' santi prima del finale
giudizio, fece molto sparlare di lui. La verità è, ch'egli prima di
morire chiaramente protestò di non tener tale opinione, anzi dichiarò
il contrario; siccome ancora è fuor di dubbio ch'egli non incorse in
errore nella quistione della povertà de' frati minori, per la quale
tanti d'essi, infatuati del loro scolastico sapere, si rivoltarono
empiamente contra di lui insieme col loro generale Michele da Cesena.
Ma per quel che riguarda il governo economico della Chiesa di Dio,
dei gran conti egli ebbe da fare con chi giudica indispensabilmente
ciascuno. Un papa sì dedito per tutta la sua vita alle guerre e alle
conquiste di stati temporali, rallegrandosi oltre modo dell'uccision
de' nemici, davanti a Cristo sì grande amator della pace, e che non
cercò mai regni terreni, dovette far pure la brutta comparsa. E tanto
più per la gran sete ch'egli ebbe di raunar tesori, e per vie che
non possono mai lodarsi, ed è da desiderare che più non trovino degli
imitatori. Giovanni Villani, informatissimo della corte pontificia, ci
assicura[1269] ch'egli, se vacava pingue arcivescovato o benefizio,
non badava ad elezione alcuna; ma promoveva ad esso un arcivescovo
o vescovo men grasso, e a quest'altro vescovato un altro; in maniera
che sovente la vacanza d'una chiesa si tirava dietro la permutazione
di cinque o sei chiese: tutto per cavar danari da tante collazioni.
Ed ha ben tuttavia l'Italia (per tacere degli altri paesi) di che
lagnarsi di questo pontefice. Per lo spazio di mille e trecento anni
il clero e popolo delle città, oppure il solo clero avea eletto ed
eleggeva i sacri pastori. Quanto operasse san Gregorio VII papa nel
secolo undecimo, per restituire ai medesimi questo diritto, l'abbiamo
già veduto. Lo tolse loro papa Giovanni XXII, con riservare a sè tali
elezioni, sotto pretesto di levar le simonie: laddove tanti altri
pontefici, e pontefici santi, contenti di detestare e proibire quel
vizio, non aveano nel resto voluto pregiudicare all'antichissima
disciplina della Chiesa. Inoltre fu egli il primo ad inventar le
annate, che tuttavia durano, e fecero allora gridar molto le ignoranti,
ma più le dotte persone. Parve ancora che eccedesse nel ridurre in
commende tanti monisteri e chiese. In somma tra per questi ed altri
mezzi _trasse e ragunò infinito tesoro_; ed oltre alle tante somme da
lui spese in guerre, per attestato del suddetto Villani, si trovarono
nel suo erario _diciotto milioni di fiorini d'oro_ in contanti; e
_sette_ altri milioni in tanti vasi e gioielli: di modo che esso
Villani ebbe a dire: _Ma non si ricordava il buon uomo del vangelo di
Cristo, dicendo ai suoi discepoli: Il vostro tesoro sia in cielo, e non
tesaurizzate in terra._ Ma il detto tesoro diceva egli di ragunarlo per
l'impresa di Terra santa, che Filippo re di Francia fingeva di voler
fare, per divorar intanto le decime del clero. Se a lui giovasse sì
fatta scusa nel tribunale di Dio, a me non tocca di dirlo. Raunatisi
poi i cardinali, vennero nel dì 20 di dicembre all'elezione d'un nuovo
pontefice[1270], e questi fu il cardinal _Jacopo Furnier_, ossia del
Forno, da Saverduno diocesi di Pamiers, che dianzi era stato monaco
cisterciense, personaggio assai dotto nella teologia, d'incorrotti
costumi, di sante intenzioni. Prese il nome di _Benedetto XII_, nè
tardò a rivocar le tante commende di vescovati e badie fatte dai suoi
predecessori, salvo ai cardinali; e si applicò con zelo a riformare
gli abusi introdotti, a rimettere in buono stato il monachismo, e a
provveder di degni pastori le chiese. In quest'anno ancora, allorchè il
legato si trovava confinato in castello dai rubellati Bolognesi[1271],
_Ricciardo de' Manfredi_ s'impadronì delle città e fortezze di Faenza
ed Imola, e ne fu proclamato signore senza ingiuria ed offesa di que'
cittadini. Anche i _Malatesti_ nel dì 21 di marzo tolsero al marchese
d'Ancona la città di Fossombrone. In quest'anno[1272] frate Venturino
da Bergamo dell'ordine de' Predicatori, missionario, andò per le città
di Lombardia e Toscana predicando la penitenza e la pace, ed ebbe
gran seguito di persone, che vestite con cotta o cappa bianca, con
una colomba di ricamo sul mantello, in numero di più di dieci mila
arrivarono seco fino a Roma. Fece di gran bene; ma non gli mancarono
persecuzioni ed accusatori alla corte pontificia. Per questo fu
chiamato ad Avignone, dove giustificò la sua credenza; ma perchè egli
avea pubblicamente disapprovata la lontananza de' papi da Roma, gli fu
impedito il tornare al suo santo ministero. Ne parla ancora un anonimo
scrittore delle cose di Roma, da me dato alla luce[1273].

NOTE:

[1257] Giovanni Villani, lib. 10, cap. 224.

[1258] Chron. Estense, tom. 15 Rer. Ital.

[1259] Matthaeus de Griffonibus, Chron. Bonon., tom. 18 Rer. Ital.

[1260] Istorie Pistolesi, tom. 11 Rer. Ital. Gazata, Chron. Regiens.,
tom. 18 Rer. Ital.

[1261] Giovanni Villani, lib. 11, cap. 6.

[1262] Gazata, Chron. Regiens., tom. 18 Rer. Ital.

[1263] Chron. Veronens., tom. 8 Rer. Ital.

[1264] Corio, Istoria di Milano.

[1265] Chron. Estense, tom. 15 Rer. Ital. Gazata, Chron. Regiens., tom.
18 Rer. Ital.

[1266] Chron. Estense, ibid. Gazata, ibid.

[1267] Giovanni Villani, lib. 11 cap. 8.

[1268] Chron. Bononiens., tom. 18 Rer. Ital.

[1269] Giovanni Villani, lib. 11, cap. 19.

[1270] Anonym., Vit. Benedicti XII, P. II, tom. 3 Rer. Ital.

[1271] Chron. Caesen., tom. 14 Rer. Ital.




    Anno di CRISTO MCCCXXXV. Indiz. III.

    BENEDETTO XII papa 2.
    Imperio vacante.


Furono in quest'anno fatte istanze dal popolo romano a _Benedetto
XII_, perchè riconducesse in Italia la corte pontificia[1274]. Anche
_Lodovico il Bavaro_ gli fece penetrar le sue premure, per esser
rimesso in grazia della Sede apostolica; anzi lo stesso pontefice
il prevenne con amore paterno e con amorevoli esortazioni. Tutto era
disposto a fare questo buon pontefice, perchè condotto da spirito non
secolaresco, ma ecclesiastico, e non da ambizione ed interesse, ma
dal vivo desiderio del ben della Chiesa e della pace de' fedeli. Per
quanto osserva il Rinaldi, _Filippo re_ di Francia, secondo i suoi
fini politici, con aver dalla sua tanti cardinali franzesi, impedì
la venuta del santo Padre in Italia; ed esso re poi, e seco il _re
Roberto_, tante difficoltà trovarono, tanti rigiri fecero, che restò
frastornata la concordia col Bavaro suddetto. Se di sua libertà fosse
stato un pontefice di massime tanto diritte, gran vantaggio sarebbe
venuto alla Chiesa di Dio. Continuarono in quest'anno le loro imprese
i principi collegati di Lombardia, per partire fra loro le spoglie del
_re Giovanni_[1275]: intorno a che cominciarono a nascere fra loro gare
e discordie. Dovea essere Parma di _Mastino_ e d'_Alberto dalla Scala_;
ma _Orlando_ e _Marsilio de' Rossi_, conoscendo quanto _Azzo Visconte_
andasse innanzi agli Scaligeri in lealtà ed onoratezza, trattarono di
cedere a lui Parma e Lucca. Per questo fu vicina a rompersi la lega.
Interpostisi gli ambasciatori de' Fiorentini, perchè Mastino fece
di gran promesse di far loro rendere Lucca da _Pietro de' Rossi_,
stabilirono un accordo, per cui Parma toccasse a quei dalla Scala, e
ad Azzo Visconte si desse aiuto per conquistare Piacenza e Borgo San
Donnino. Fece Mastino di larghi patti ai Rossi[1276], e loro promise
quanto seppero desiderare, con obbligarsi eglino di fargli aver Lucca;
e però nel dì 4 di giugno dal consiglio generale di Parma fu dato il
dominio di quella città a' signori dalla Scala; e nel dì 20 o 21 d'esso
mese vi fece la sua entrata _Alberto Scaligero_ con gran copia di
cavalleria. Poscia nel dì 26 entrò lo stesso Scaligero con tutte le sue
forze nel territorio di Reggio, saccheggiando e bruciando dappertutto.
Riparo non aveano a questa rovina Guido e Roberto Fogliani signori
della città[1277]; e per conseguente intavolarono anch'essi un accordo
cogli Scaligeri, riportandone delle vantaggiose condizioni. Adunque
nel dì 3 di luglio entrarono essi Scaligeri in Reggio, e poi nel dì
11 d'esso mese ne diedero il possesso e dominio a _Guido, Filippino_
e _Feltrino da_ Gonzaga. Ma qui non serbò l'insaziabil Mastino i
patti della lega, perchè volle che i Gonzaghi riconoscessero da lui in
feudo quella città, e gli pagassero ogni anno a titolo di ricognizione
feudale un falcone pellegrino. Ne rimasero molto disgustati i Gonzaghi,
ma lor convenne inghiottir la pillola. Tentarono del pari i _marchesi
d'Este_ di ridurre alla loro ubbidienza Modena[1278], assegnata loro
in parte nella lega. Vennero perciò da Ferrara nel dì 15 di giugno
con armata numerosa di fanti e cavalli _Rinaldo_ e _Niccolò_ fratelli
estensi, e diedero il guasto a Fredo, Ramo, Campo Galliano ed altre
ville. Giunsero poi sotto la città, e fabbricarono una larga e forte
bastia con fosse, palancato e battifredi nel borgo di santa Caterina
ossia di Albareto. Perchè cadde infermo in questa spedizione il prode
marchese Rinaldo, si fece portare a Ferrara, dove nel dì ultimo
di decembre diede fine alla sua vita. Intanto il marchese Niccolò
s'impossessò di Formigine, Spezzano e Spilamberto; sicchè restò Modena
da tutte le parti stretta e bloccata dalle armi degli Estensi.

Maggiori furono in quest'anno i progressi di _Azzo Visconte_. Nel dì
25 del mese di luglio[1279] cavalcò col suo esercito verso la città
di Como, che era assediata dal vescovo fuoruscito di quella città.
Ne era signore _Franceschino Rusca_ ossia Ruscone, malveduto dal
popolo per le sue quotidiane ingiustizie, delle quali fa menzione
Buonincontro Morigia[1280]. Trovandosi egli alle strette, esibì quella
città al Visconte, che v'entrò, e in ricompensa gli lasciò per suo
patrimonio Bellinzona, con altri patti. Siccome fu detto di sopra
all'anno 1328, signoreggiava in Lodi un uomo vile, già di professione
mugnaio, cioè Pietro Tremacoldo, che colla strage de' Vestarini se
n'era fatto padrone. I cittadini, che gli portavano odio immenso
per le sue passate e presenti crudeltà, segretamente invitarono Azzo
Visconte a liberarli da quel tiranno. Marciò egli a quella volta nel dì
ultimo del mese d'agosto; da essi cittadini gli fu data una porta, e
dipoi con gaudio grande la signoria della città. Galvano Fiamma[1281]
scrive che con assedio e per forza l'ebbe. Il Tremacoldo fu condotto
prigione a Milano. Ognuno si credeva che di mala morte sarebbe perito;
ma il Visconte, non avendo mai dimenticato un servigio da lui fatto a
Galeazzo suo padre, gli diede la libertà, con obbligarsi egli di non
uscire mai più di Milano. Azzo ridusse in Lodi il vescovo e tutti gli
altri usciti, che erano circa tre mila, e quivi fabbricò poi un forte
castello, siccome ancora fece nella città di Como. Minacciò poscia
esso Visconte l'assedio alla nobil terra di Crema; e questo bastò
perchè quel popolo nel dì 18 di ottobre gli mandasse le chiavi. Nella
stessa maniera se gli renderono le castella di Caravaggio e Cantù,
e il borgo di Romano: ne' quali luoghi ancora fece fabbricar delle
fortezze. Sottopose poi alla città di Milano l'isola di Lecco, che
per quarant'anni era stata rubella a' Milanesi, e sopra il fiume Adda
fece piantare un ponte di pietre tagliate. Di questo passo camminava
la fortuna e l'industria d'Azzo Visconte, principe per le sue rare
virtù sopra gli altri commendato in questi tempi, la cui madre, cioè
_Beatrice Estense_, donna per senno, saviezza ed altre rare doti
amatissima da tutti, finì sua vita nel dì primo di settembre, e fu con
mirabil onore seppellita in una nobilissima cappella nella chiesa de'
Minori di Milano, senza che si verificasse ciò che volle predire di
lei Dante nel suo poema. Lasciò ella al figliuolo un valsente di più di
quaranta mila fiorini d'oro, senza gli altri preziosi arredi. Restava
solamente dinanzi agli occhi di Azzo Visconte la città di Piacenza,
ch'era tuttavia occupata dal presidio pontificio[1282]. Non volle, egli
a dirittura tentarne l'acquisto, ma diede braccio a Francesco Scotto,
figliuolo del fu Alberto signore di quella città, per farne uscire
quella guarnigione. Pertanto nel dì 25 di luglio divampò la congiura,
ed, alzato rumore, si venne all'armi. I Fontana e Fulgosi colla lor
fazione messi in fuga, andarono a fortificarsi in varie loro castella.
In questa guisa cessò il dominio della Chiesa romana in quella città,
e ne fu proclamato signore Francesco Scotto. Detto fu che ne' patti
da lui fatti con Azzo Visconte era stabilito di dover egli poi cedere
al medesimo Azzo quella città. Vero o falso che fosse, richiesto dal
Visconte di consegnargliela, diede per risposta un bel no; e però il
Visconte, tirati dalla sua i fuorusciti di quella città, somministrò
loro forze tali, che ad essi fu facile, prima che terminasse l'anno,
d'impadronirsi di tutte le castella del contado di Piacenza. Scrive
il Villani[1283] che quella città nel dì 27 di luglio si rendè al
Visconte; avergliela poi tolta gli Scotti, e che nel dì 15 di dicembre
del presente anno Azzo la ricuperò. La Cronica di Piacenza[1284]
ciò riferisce all'anno seguente, e con essa va d'accordo Galvano
Fiamma[1285], e del medesimo parere sono altri storici piacentini e
il Corio[1286]: laonde è da credere che sia scorretto il testo del
Villani, o ch'egli abbia preso abbaglio. Ne riparleremo perciò all'anno
seguente.

Ubbidiva tuttavia la città di Genova al _re Roberto_[1287]; ma siccome
città che in così sconcertati tempi piena sempre era di mali umori,
nè sapea governarsi in pace da sè, nè sapea sofferir lungamente
governo straniero, nel dì 24 di febbraio proruppe in una general
sollevazione e guerra civile, che durò sino al dì 28 di esso mese, in
cui i Ghibellini, rinforzati dagli uomini di Savona e della Riviera
occidentale, obbligarono i Fieschi ed altri Guelfi potenti ad uscire
della città e a ritirarsi a Monaco. Il capitano e presidio del re
Roberto senza alcun danno se ne partirono anch'essi. Raffaele Doria e
Galeotto Spinola furono creati capitani del popolo, e guerra incominciò
cogli usciti. In quest'anno nel dì 13 di giugno[1288] esso re Roberto
mandò un'armata di sessanta galee e d'altri legni a' danni della
Sicilia sotto il comando di _Giovanni conte_ di Chiaramonte, rubello
del _re Federigo_, e del conte di Corigliano. Altro non fecero che
dare il guasto alla valle di Mazara e alle coste di Trapani, Marsala,
Grigenti ed altri luoghi. Tante belle promesse fece in quest'anno
_Mastino dalla Scala_ ad Orlando e Marsilio dei Rossi esistenti in
Verona (alcuni aggiungono[1289] aver egli adoperate anche le minaccie),
che indussero _Pietro de' Rossi_ lor fratello a cedergli la città di
Lucca, con ritenere i Rossi Pontremoli e molte altre castella. Colà
mandò egli un vicario con cinquecento cavalieri a prenderne il possesso
nel dì 20 di dicembre, facendo intanto credere con lettere e parole
finte d'aver presa quella città per darla ai Fiorentini, siccome
per li patti della lega era tenuto. Ma era in Mastino la lealtà una
cosa forestiera; regnava in suo cuore la sola ansietà di dominare e
d'accrescere il suo stato: male nondimeno per lui; da ciò vedremo
essere poi seguita la sua rovina. Rapporta il Leibnizio[1290] una
cessione fatta nell'anno 1334 da _Giovanni re_ di Boemia a _Filippo
re_ di Francia di tutte le sue ragioni sopra la città di Lucca. Ma i re
franzesi d'allora non erano quei d'oggidì, nè l'Italia d'allora quella
che è a' di nostri; e perciò a nulla servì quel pezzo di carta. Nata
nel mese d'agosto discordia fra i conti di Montefeltro[1291], riuscì al
_conte Nolfo_ di torre il dominio d'Urbino al _conte Speranza_. Guerra
eziandio fu fra i Tarlati da Pietramala signori d'Arezzo e i Perugini.
Neri dalla Faggiuola levò ai primi Borgo San Sepolcro, e parimente i
Perugini nel dì 30 di settembre tolsero loro la Città di Castello.

NOTE:

[1272] Giovanni Villani, lib. 11, cap. 23.

[1273] Anonymus, Hist. Roman., tom. 3 Antiquit. Italic.

[1274] Raynaldus, in Annal. Eccles.

[1275] Giovanni Villani, lib. 11, cap. 30.

[1276] Gazata, Chron. Regiens., tom. 18 Rer. Ital.

[1277] Cortus. Histor., tom. 12 Rer. Ital.

[1278] Chron. Estense, tom. 15 Rer. Ital. Annal. Mutin., tom. 11 Rer.
Ital. Gazata, Chron. Regiens., tom. 18 Rer. Ital.

[1279] Cortus. Histor., tom. 12 Rer. Ital.

[1280] Bonincontrus, Chron. Mod., lib 3, cap. 46, tom. 12 Rer. Ital.

[1281] Gualvan. Flamma, Man. Flor., cap. 373. Idem, de Gestis Azon.
Gazata, Chron. Regiens., tom. 18 Rer. Ital.

[1282] Chron. Placentin., tom. 16 Rer. Ital.

[1283] Giovanni Villani, lib. 11, cap. 31.

[1284] Chronic. Placentin., tom. 16 Rer. Ital.

[1285] Gualvan. Flamma, de Gest. Azon., tom. 12 Rer. Ital.

[1286] Corio, Istoria di Milano.

[1287] Georgius Stella, Annal. Genuens., tom. 17 Rer. Ital.

[1288] Nicolaus Specialis, lib. 8, cap. 6, tom. 10 Rer. Ital. Giovanni
Villani, lib. 11, cap. 29.

[1289] Istorie Pistolesi, tom. 11 Rer. Ital. Chron. Veronens., tom. 8
Rer. Italic. Giovanni Villani, et alii.

[1290] Leibnit., Cod. Jur. Gent., tom. 1, num. 73.




    Anno di CRISTO MCCCXXXVI. Indizione IV.

    BENEDETTO XII papa 3.
    Imperio vacante.


Per essere oramai padroni i _marchesi estensi_ di quasi tutte le
castella del contado di Modena, _Guido_ e _Manfredi dei Pii_ finalmente
conobbero l'impossibilità di sostener la città contro le forze d'essi
marchesi[1292]. Però, affine d'ottener buoni patti in renderla,
Manfredi cavalcò a Verona, con implorar la mediazione di _Mastino dalla
Scala_. Colà ancora si portò dipoi il _marchese Obizzo_, e nel dì 17
di aprile alla presenza di _Alberto_ e _Mastino dalla Scala_ seguì fra
loro lo strumento d'accordo, in cui s'obbligarono i Pii di cedere il
possesso e dominio di Modena a' marchesi d'Este _Obizzo_ e _Niccolò_
e lor discendenti, con ritener in lor balìa la nobil terra di Carpi
e il castello di San Felice, e con altri vicendevoli patti. Scrivono
i Cortusi[1293] che Mastino diede Modena in feudo agli Estensi. Se
fosse ciò vero, sarebbe questa da aggiugnere alle altre iniquità di
Mastino, perchè liberalmente doveano gli Estensi avere questa città
secondo i patti della lega. Ma io la tengo per un sogno de' Cortusi.
Lo strumento della cessione suddetta, che io ho sotto gli occhi,
non ha menoma parola di questo. I Pii cedono la città assolutamente
ai marchesi, e non già agli Scaligeri; nè le armi di questi aveano
presa Modena, siccome fecero di Reggio, da poter pretendere in essa
qualche diritto. Ora, in esecuzion del trattato, Manfredi Pio, tornato
a Modena, fece dal popolo eleggere per signori i marchesi estensi;
e però nel dì 13 di maggio il marchese Obizzo, accompagnato da gran
nobiltà e dalle sue genti d'armi, ed incontrato dai Pii e dal popolo
tutto fuori della città, fra le universali acclamazioni entrò in
Modena e ne prese il possesso. Ne' giorni seguenti, richiamati alla
lor patria tutti i fuorusciti, cioè i signori di Sassuolo, i Rangoni,
Boschetti, Guidoni, Pichi dalla Mirandola, quei da Magreta, da Fredo,
da Gorzano, da Savignano, rientrarono anch'essi nella città, accolti
con lagrime d'allegrezza dagli altri cittadini; e la pace e concordia
rifiorì da lì innanzi sotto sì amorevoli e giusti padroni in questa
città. Attese nell'anno presente _Azzo Visconte,_ per testimonianza
de' Cortusi[1294], di Galvano Fiamma[1295] e d'altri storici, alla
conquista di Piacenza. Per otto mesi con fosse, steccati e battifredi
tenne l'esercito suo assediata quella città; nè potendo più reggere a
tanta piena _Francesco Scotto_, finalmente ne capitolò la resa nel dì
15 di dicembre al Visconte, ritenendo per sè la terra di Fiorenzuola.
Azzo introdusse colà la pace e tutti i banditi, e vi fece alzare un
forte castello. In quest'anno ancora, essendosi nel mese di marzo data
al medesimo Visconte la nobil terra di Borgo San Donnino fra Parma e
Piacenza, nulla più vi restò in Lombardia delle terre già possedute da
_Giovanni re_ di Boemia, e svanì il suo nome in Italia.

Era cresciuta a dismisura l'alterigia di _Mastino dalla Scala_ (non
parlo d'_Alberto_, perchè era un buon uomo, e solamente attendeva
a darsi bel tempo) al vedersi padrone di Verona, Brescia, Vicenza,
Padova, Trivigi, Feltre, Belluno, Parma, Lucca ed altri luoghi[1296].
Piena era la sua corte di grandi della Lombardia e Toscana, ricorrendo
ognuno a lui per protezione per grazie. Ma questa sua superbia,
la fede da lui non osservata ai collegati nella passata lega, e
la voce sparsa che egli si vantava di voler essere in breve re di
Lombardia, e che avesse anche preparata a questo oggetto una corona
d'oro, gli concitarono contra l'odio universale del Visconte, degli
Estensi e de' Gonzaghi. Ma specialmente si rodevano di rabbia i
Fiorentini, perchè troppo sconciamente delusi da lui nell'acquisto
di Lucca, città loro dovuta in vigore de' patti della lega[1297]. Gli
mandarono ambasciatori; mostrò egli di aver fatto di grandi spese per
ottener quella città dai Rossi. Giunsero i Fiorentini a cercarla per
mercato, esibendo fin trecento sessanta mila fiorini d'oro. Ne parve
contento Mastino, ma poco appresso li burlò per isperanza di stendere
maggiormente le fimbrie in Toscana. Erano già con lui gli Aretini. Ora
avvenne che Mastino cominciò ad imbrogliarsi col comune di Venezia, col
non voler osservare gli antichi lor patti coi Padovani. Irritati da ciò
i Veneziani, non lasciavano venire a Padova mercatanzie da Venezia,
e negavano il sale. Mastino, all'incontro, per far loro dispetto, si
diede a far delle saline al lido del mare, e fece quivi fabbricar una
torre per sicurezza di esse. Altre liti insorsero a cagion d'alcune
castella che erano sotto la protezione del doge. Cominciò dunque la
repubblica veneta un grande armamento. Fin qui _Marsilio da Carrara_,
potentissimo e ricchissimo cittadino di Padova, era stato il braccio
diritto de' signori dalla Scala, e coll'opere e coi consigli avea
cooperato sempre alla loro esaltazione. Fidati nel suo zelo e nella sua
sperimentata destrezza ed eloquenza, il mandarono a Venezia per trattar
di pace. Ch'egli tutto il contrario operasse sotto mano, siccome volpe
vecchia ch'era, si potrà argomentare da quanto vedremo andando innanzi.
Perciò a guerra si venne. Più bella apertura di questa non poteva
accadere ai Fiorentini per vendicarsi del disleale Mastino; perciò
pigri non furono a stringere una forte lega coi Veneziani ai danni
di lui. Nè qui si fermò la faccenda: studiaronsi gli unì e gli altri
di suscitar tutta la Lombardia contra di essi Scaligeri. I primi a
ribellarsi nel mese di giugno furono _Orlando_ e _Marsilio de' Rossi_,
che da Verona fuggirono a Venezia, e _Pietro_ lor fratello si ritirò a
Pontremoli, allegando d'essere maltrattati da Mastino, che esaltava i
Correggeschi lor nemici, e di non essere sicuri della vita in mano di
lui. Marsilio fu preso per lor capitano generale dal Veneziani, Pietro
dai Fiorentini; ma siccome questo ultimo era personaggio di maggior
valore e perizia militare, fu ceduto a' Veneziani, che gli diedero il
bastone del comando della loro armata. Sul fine d'ottobre entrò questa
sul Padovano, prese varii luoghi, e si postò a Bovolenta, ma senza
succedere alcun riguardevole fatto. Parve nondimeno più favorevole la
fortuna agli Scaligeri, che tolsero Pontremoli ai Rossi, e diedero
qualche percossa ai Veneziani. Per la gran copia di gente che era
in Padova, e massimamente di Tedeschi, i quali faceano rubamenti e
insolenze a furia, fu quella città in gravi affanni e pericoli. Intanto
l'esercito veneto prese le saline di Mastino, e disfece la torre o
bastia quivi fabbricata. Si credette imminente un gran fatto d'armi, e
nulla poi succedè.

NOTE:

[1291] Chron. Caesen., tom. 14 Rer. Ital.

[1292] Moranus, Chron. Mutinens., tom. 11 Rer. Ital. Johann. de Bazano,
tom. 15 Rer. Ital. Chron. Estens., tom. eod.

[1293] Cortus. Histor., tom. 12 Rer. Ital.

[1294] Cortus. Histor., tom. 12 Rer. Ital.

[1295] Gualvan. Flamma, de Gest. Azon., tom. eod. Annal. Caesen., tom.
14 Rer. Ital.

[1296] Cortus. Histor., tom. 12 Rer. Ital.

[1297] Giovanni Villani, lib. 11, cap. 44.




    Anno di CRISTO MCCCXXXVII. Indiz. V.

    BENEDETTO XII papa 4.
    Imperio vacante.


Tardi conoscendo _Mastino dalla Scala_ d'essersi per l'ingordigia
ed orgoglio suo condotto ad un mal passo col nimicarsi la potente
signoria di Venezia e il comune di Firenze, implorò lo aiuto de'
suoi vecchi confederati[1298]. _Obizzo marchese_ d'Este, unitosi con
_Guido da Gonzaga, Giovanni de' Pepoli, Manfredi de' Pii_, ed altri
ambasciatori, nel mese di gennaio si portò a Venezia per trattar dì
pace. Trovò quei senatori troppo risoluti alla guerra, se Mastino non
rilasciava Padova, Trivigi, Parma e Lucca[1299]. Anzi eglino con tante
ragioni eccitarono il marchese a far lega con loro, ch'egli non seppe
esentarsene. Un gran parlamento ancora si tenne nel mese d'aprile
in Cremona, dove intervennero _Mastino, Azzo Visconte_, il _marchese
Obizzo, Guido da Gonzaga_, ed altri signori di Lombardia. Volle Mastino
muoverli a prestargli soccorso in quella sua urgenza. Non si trovò
chi volesse muovere un dito per lui, perchè erano tutti disgustati
della di lui poca fede e smoderata ambizione. Per lo contrario, da
lì a qualche tempo si collegarono tutti contra di lui. Intanto venti
bandiere di Tedeschi, che erano al soldo di Mastino, passarono nel
campo veneto. Ribellaronsi ancora agli Scaligeri Cittadella, Asolo,
Conigliano, ed altre terre del Padovano e Trevisano. Nel giugno
si raunarono in Mantova le genti di Azzo Visconte, degli Estensi e
de' Gonzaghi, e con esso loro venne ad accoppiarsi l'esercito de'
Veneziani e Fiorentini, condotto da Marsilio Rosso, essendo rimasto in
Bovolenta Pietro suo fratello con mille e cinquecento cavalli e molta
fanteria. _Luchino Visconte_, zio d'Azzo, fu creato capitan generale
dell'armata collegata, e tutti entrarono sul Veronese, facendo gran
guasto. Mastino, che, oltre all'essere uomo prode in guerra, aveva
anch'egli un poderoso esercito, arditamente venne loro incontro, e
li sfidò a battaglia nel dì 26 dì giugno. Ossia che Luchino Visconte
fosse un codardo, come alcun vuole; oppure, come altri scrivono[1300],
che i Tedeschi dell'armata collegata avessero ordito un tradimento (e
molti di essi in fatti, siccome persone venali e date a chi più loro
offeriva, andarono a' servigi di Mastino): certo è che i collegati
pieni di spavento sgarbatamente si ritirarono a Mantova, lasciando
indietro tende ed arnesi da guerra, e si separarono. Allora Mastino
corse colle sue genti sino alle porte di Mantova, mettendo tutto
a sacco e fuoco. Tentò poscia d'impedir la riunione dell'armata di
Marsilio Rosso con quella di Pietro suo fratello; ma non gli venne
fatto, siccome neppur di tirare ad una battaglia i due fratelli Rossi,
perchè furono d'avviso i Veneziani di stancare piuttosto Mastino, sul
supposto ch'egli non potesse sostener lungo tempo l'eccessiva spesa
del mantenimento di tante soldatesche, fra le quali erano quattro
mila lancie tedesche. Dimorava intanto in Padova _Alberto dalla
Scala_, fratello maggiore di Mastino, uomo di pace e non di guerra,
quanto dedito ai piaceri, altrettanto nemico delle fatiche. I suoi
due principali consiglieri erano _Marsilio_ ed _Ubertino da Carrara_.
Grande zelo, siccome dissi, aveva in addietro mostrato Marsilio per
gl'interessi degli Scaligeri; ma più gli premevano i proprii. Non
dimenticava egli di essere già stato signore di Padova; e siccome avea
data quella città a Cane dalla Scala, così non si faceva scrupolo di
ritorla ai di lui nipoti, essendo massimamente quel popolo ridotto alla
disperazione per le tante contribuzioni e insolenze che giornalmente
si faceano in quella città. Segretamente perciò Marsilio se l'intese
coi Veneziani. Se è vero ciò che narrano i Gatari[1301], avendo Mastino
avuto sentore del tradimento, scrisse più d'una volta ad Alberto che
si assicurasse de' due Carraresi, e li levasse dal mondo. Alberto
scioccamente loro mostrava gli ordini del fratello. Se n'ebbe bene
a pentire. Veggendosi dunque Marsilio come scoperto, si affrettò a
compiere il premeditato disegno. Due volte era venuto Pietro dei Rossi
sino ai borghi di Padova, ma s'era poi ritirato. Vi tornò la terza
volta nel dì 3 d'agosto[1302], e allora gli fu aperta la porta di Ponte
Corvo da Marsilio. Vi entrò egli colle sue genti; fece prigione e mandò
poi alle carceri di Venezia il mal accorto Alberto dalla Scala; spogliò
d'armi e cavalli la guarnigion di Mastino, e cinquecento ne fece
prigionieri. Nel dì 6 d'agosto fu data dal popolo la signoria di Padova
a _Marsilio da Carrara_. Gran festa si fece in Venezia e Firenze per
questo felice colpo, da cui, all'incontro, restò sommamente sbalordito
Mastino. Non perdè tempo il valoroso Pietro de' Rossi a passar
coll'armata sotto Monselice, e cominciò a dar dei furiosi assalti a
quella forte terra. Ma nel dì 7 d'agosto colpito da una lancia manesca
con ferita mortale, nel dì seguente morì, mostrando un'esemplare pietà
e un'eroica intrepidezza nel prendere commiato dal mondo. Perderono
i Veneziani un gran generale d'armata, e un personaggio di somma
liberalità, che non passava l'età di anni trentaquattro, e dai più
de' Lombardi fu compianta la sua morte. Erasi prima condotto a Venezia
_Marsilio de' Rossi_ suo fratello, uomo di non minor sapere e coraggio
nelle cose di guerra; ma, preso da mortal malattia, anche egli finì di
vivere in quella città nel dì 14 del suddetto agosto. Orlando Rosso fu
scelto pel comando dell'armata.

Non fu men riguardevole l'altra perdita che fece Mastino nel dì 8 di
ottobre[1303]. Ebbe _Azzo Visconte_ un trattato con alcuni cittadini
bresciani, che, forate le mura, introdussero nel dì suddetto le di
lui genti nella città vecchia, e poi presero la nuova, di modo che
tutta la città, da cui fuggì Bonetto de' Malvicini governatore ivi
per Mastino col suo presidio, venne in potere del Visconte. Si difese
il castello sino al dì 13 di novembre, ed allora capitolò la resa.
Gran gioia parimente fu in quella nobil città per essere caduta in
mano di un miglior signore, il quale richiamò colà tutti gli usciti,
e vi fece fiorir la pace. Profittò ancora della decadenza, in cui si
trovarono gli Scaligeri, _Carlo figliuolo di Giovanni_ re di Boemia.
Era egli divenuto signore della Carintia, ed entrato in lega coi
Veneziani, nel mese di luglio o di agosto s'impossessò di Feltre, e
nell'anno seguente di Belluno, smembrando ancor quelle città dalla
signoria degli Scaligeri. Provarono medesimamente felice quest'anno
in Toscana i Fiorentini[1304]. Unitisi essi coi Perugini, aveano
fatta lunga guerra alla città d'Arezzo. _Pier Saccone de' Tarlati_
da Pietramala, signore di quella città, coi suoi consorti, trovandosi
oramai al verde e senza maniera di poter resistere a tante forze, badò
alle proposizioni di accordo che segretamente gli fece fare il comune
di Firenze, di pagargli venticinque mila fiorini d'oro, con altri
privilegii e vantaggi facili allora a promettersi in tali occasioni,
ma che facilmente ancora svanivano nel progresso del tempo. Compiuto
il trattato, nel dì 10 di marzo presero i Fiorentini il possesso
d'Arezzo; e Pier Saccone venuto a Firenze, non vi fu carezza ed onore
che egli non ricevesse qual gran benefattore da que' cittadini. Ma i
Fiorentini, che tanto rumore aveano alzato contra di Mastino, perchè,
senza attendere i patti della lega, avea ritenuta per sè la città di
Lucca, dimenticarono anch'essi che nella lega contratta co' Perugini
ogni conquisto che si facesse sopra gli Aretini avea da esser comune.
Eppur eglino vollero tutta per sè la città di Arezzo: del che gran
querele fece, e restò forte amareggiato il comune di Perugia: tanto
è vero che a noi sembrano sol giuste le bilance favorevoli ai nostri
interessi, difettose quelle che sono ad essi contrarie. Fecero poscia
i Fiorentini oste contra di Lucca, e un fiero guasto diedero a Pescia,
Buggiano ed altri luoghi. Anche in Bologna nell'anno presente seguì
mutazione[1305]. Pareano amicissimi _Taddeo de' Pepoli_ e _Brandaligi
de' Gozzadini_, amendue gran caporali e potenti giratori del governo
di Bologna. Ma cadaun dal suo canto andava studiando la maniera di
scavalcare il compagno. Nel dì 3 di luglio vennero alle mani _Jacopo_
e _Giovanni_ figliuoli di Taddeo Pepoli col suddetto Brandaligi;
ed essendosi ingrossata la gente da ambe le parti, ne seguì gran
battaglia. Sopraggiunse Taddeo dei Pepoli, che fece fermar la mischia,
e seco prese Brandaligi, il menò a casa sua, dove con belle parole
l'indusse a disarmarsi. Ma eccoti quei da Loiano, i Bentivogli, i
Bianchi ed altri amici de' Pepoli con gran seguito, che violentemente
entrati in casa di Brandaligi, la mettono a sacco, e le attaccano il
fuoco. Se ne fuggì egli di Bologna, nè mai più vi tornò. Stette quella
città fluttuante, venendo intanto mandati molti a' confini, sino al dì
28 d'agosto, in cui i soldati diedero alle armi in piazza, gridando:
_Viva messer Taddeo de' Pepoli_. Per forza esso Taddeo fu creato
capitan generale e signor di Bologna, città che era allora in lega co'
Veneziani e Fiorentini. In quest'anno di lunga infermità nel dì 25 di
giugno terminò i suoi giorni _Federigo re_ di Sicilia[1306], principe
di gran senno e valore, che per tanti anni seppe sostenersi in capo la
corona contro tutti gli sforzi del _re Roberto_. Restarono di lui tre
maschi, cioè _Pietro II re_, _Guglielmo duca_ e _Giovanni marchese_. Ma
non ereditò[1307] il re Pietro nè l'ingegno nè il coraggio del padre;
e però cominciossi sotto di lui a scompigliare la buona armonia de'
Siciliani, e si ribellarono i conti di Ventimiglia e di Lentino.

NOTE:

[1298] Chron. Estense, tom. 15 Rer. Ital.

[1299] Cortus. Histor., tom. 12 Rer. Ital.

[1300] Johannes de Bazano, Chron. Mutinens., tom. 15 Rer. Ital.
Chron. Estense, tom. eod. Gazata, Chron, Regiens., tom. 18 Rer. Ital.,
Bonincontrus Morigia, Chronic. Modoet., tom. 12 Rer. Ital. Gualvan.
Flamma, de Gest. Azonis, tom. eod.

[1301] Gatari, Istor. Padov., tom. 17 Rer. Ital.

[1302] Cortus. Histor., tom. 12 Rer. Ital. Chron. Estense, tom. 15 Rer.
Ital. Chron. Patavin., tom. 8 Rer. Ital. Chron. Veronense, tom. eod.

[1303] Gualvan. Flamma, de Gest. Azon., tom. 12 Rer. Ital.

[1304] Giovanni Villani, lib. 11, cap. 69.

[1305] Matth. de Griffon., Chron. Bonon., tom. 18 Rer. Ital. Chron.
Bononiens., tom. eodem.

[1306] Nicolaus Specialis, lib. 8, cap. 8.

[1307] Giovanni Villani, lib. 11, cap. 70.




    Anno di CRISTO MCCCXXXVIII. Indiz. VI.

    BENEDETTO XII papa 5.
    Imperio vacante.


Per le tante perdite dell'anno precedente in grandi affanni e sospiri
si trovava _Mastino dalla Scala_, nè sapea a qual partito volgersi per
ottenere soccorso[1308]. Avea nel dicembre scorso mosse proposizioni
di pace a Venezia, e per trattarne colà si portarono _Obizzo marchese_
d'Este, _Marsilio da Carrara_ signore di Padova, _Guido da Gonzaga_,
_Giovanni_ figliuolo di _Taddeo Pepoli_, gli ambasciatori d'_Azzo
Visconte_, de' Fiorentini e dello stesso Mastino. Sì alte erano
tuttavia le pretensioni de' Veneziani, perchè esigevano che egli
dimettesse Trivigi, Lucca e Parma, che andò a terra ogni speranza di
aggiustamento. Vivamente si raccomandò poscia Mastino a _Lodovico
il Bavaro_, per aver gente ed altri aiuti da lui, con dargli in
ostaggio Francesco Cane suo figliuolo ed altri nobili per sicurezza
de' pagamenti; ma restò burlato da lui. Poco poi potè godere del
nuovo suo principato _Marsilio da Carrara_ signore di Padova, perchè,
infermatosi, nel dì 21 di marzo dell'anno presente mancò di vita.
Non lasciando egli figliuoli proprii, prima di morire, coll'assenso
della repubblica veneta, fece eleggere suo successore nella signoria
di Padova _Ubertino da Carrara_ suo cugino, che stato nella gioventù
discolo e malvivente, cominciò a governare il suo popolo, più
procurando di farsi temere che amare[1309]. Per altro fu uomo di gran
senno, e tenne in molta riputazione il nome suo e di sua casa. La
prima impresa di lui quella fu di portarsi all'assedio di Monselice,
per affrettarne il più tosto possibile l'acquisto. Ma dentro vi era
_Pietro del Verme_, la cui fedeltà verso Mastino, ed insieme la bravura
ed accortezza rendea vani tutti i tradimenti e gli assalti d'Ubertino.
Fecero fra loro una guerra arrabbiata. Intanto _Orlando Rosso_ generale
dell'armata veneta nel mese d'aprile mise in marcia le sue genti, e
saccheggiando pervenne fino alle porte di Verona, dove fece correre
un palio. Nel dì 8 di maggio se gli diede Montecchio maggiore, terra
che da lì a non molto fu assediata da Mastino. Fu egli astretto a
ritirarsene con mal ordine; e seguirono dipoi varii combattimenti,
ma con isvantaggio sempre delle di lui milizie, che specialmente nel
dì 29 di settembre furono sconfitte a Montagnana. Finalmente nel dì
19 di agosto[1310] la terra di Monselice si arrendè ad Ubertino da
Carrara, ma non già la rocca, di cui si cominciò l'assedio. Uscì libero
colla sua gente Pietro del Verme, e cavalcò a Verona. Per danari ebbe
poscia il Carrarese anche la rocca di Monselice nel dì 18 di novembre.
Tale doveva essere in questi tempi la rabbia di Mastino[1311], che
cavalcando per Verona nel giorno 27 d'agosto insieme con Azzo da
Correggio, incontratosi con _Bartolomeo dalla Scala_ vescovo della
città, per meri sospetti ch'egli tramasse congiura contra di lui, come
avea fatto il vescovo di Vicenza, sguainata la spada, di propria mano
l'uccise. Per questa scelleraggine contra di lui procedette _papa
Benedetto XII_ alle rigorose censure, e stette Mastino gran tempo
in disgrazia della santa Sede. Nel dì 19 di ottobre le genti venete
entrarono ne' borghi di Vicenza, e quivi si afforzarono; colpo che fece
disperare Mastino, e più che mai applicarsi ad un trattato di pace,
siccome diremo all'anno seguente.

Giacchè in Sicilia regnavano delle dissensioni, e al valente _re
Federigo_ era succeduto il _re Pietro_, persona di mente assai
debole[1312], stimò _Roberto re_ di Napoli che fosse giunto il
sospirato giorno da poter ricuperar quell'isola. Nel mese dunque di
maggio spedì colà una flotta di sessanta tra galee e legni da trasporto
con mille e cinquecento cavalieri e molta fanteria. Un'altra parimente,
ed anche maggiore, ne inviò a quella volta nel mese di giugno sotto
il comando di _Carlo duca_ di Durazzo suo nipote. Ognuno si credeva
che tante forze ingoierebbero senza fallo la Sicilia tutta; ma appena,
dopo lungo assedio, presero Termole, e intanto entrata la peste, ossia
una forte epidemia, in quell'armata, bisognò sloggiare, e tornarsene
con perdita di molta gente a Napoli. Riuscirono inutili tutti i
tentativi, umiliazioni ed esibizioni fatte da _Lodovico il Bavaro_ per
riacquistare la grazia del papa[1313]. Colpa non fu del buon pontefice,
che inclinava alla pace, e chiaramente dicea che compativa gli eccessi
commessi dal Bavaro, perchè il suo predecessore _Giovanni XXII_, col
non volergli fare giustizia, l'avea come spinto nel precipizio. Disse
anche all'orecchio agli ambasciatori di Lodovico, quasi piangendo,
d'essere dispostissimo a favorire il lor principe; ma aver lettere
di _Filippo re_ di Francia, colle quali il minacciava di trattarlo
peggio di quel che _Filippo il Bello_ avea trattato _papa Bonifazio
VIII_, qualora assolvesse il Bavaro dalle scomuniche. Ecco se è vero
che i romani pontefici furono in una babilonica schiavitù, finchè
vollero tener ferma la loro residenza di là da' monti. So che questo è
negato da alcuni; se poi con buone ragioni, nol so. Ora cotali durezze
della corte pontificia, benchè cagionate dalla prepotenza altrui,
diedero occasione al Bavaro e agli elettori dell'imperio (eccettuatone
_Giovanni_ re di _Boemia_) di unire una dieta nel territorio di
Magonza, in cui nel dì quindici di luglio formarono un decreto[1314],
che chiunque è eletto dai principi elettorali concordi, o dalla maggior
parte di essi, re de' Romani, non ha bisogno d'approvazione e consenso
della santa Sede per prendere il titolo di re e per amministrare i
diritti dell'imperio: il che fu una gran ferita all'autorità e agli
antichi diritti della santa Sede. Tanto è poi andata innanzi la
faccenda, che laddove gli antichi principi eletti prendevano il titolo
solamente di re di Germania e d'Italia, oppure de' Romani, senza
giammai usar quello d'imperadori de' Romani, se non dopo la coronazione
romana, cominciarono ad intitolarsi, anche senza essere coronati dal
papa, imperadori de' Romani: il che è divenuto uso stabile. Intorno a
questi punti disputano gli eruditi politici: lasciamoli noi disputare,
e andiamo avanti. Venne in quest'anno a morte nel dì 21 d'aprile
_Teodoro marchese di Monferrato_[1315], che avea portato in Italia
il sangue de' greci imperadori, ed ebbe per successore _Giovanni_ suo
unico figliuolo, che superò in valore e fortuna il padre.

NOTE:

[1308] Cortus. Histor., tom. 12 Rer. Ital.

[1309] Gatari, Istor. Padov., tom. 17 Rer. Ital.

[1310] Chron. Patav., tom. 8 Rer. Ital. Cortus. Histor., tom. 12 Rer.
Ital.

[1311] Chron. Veronens., tom. 8 Rer. Ital.

[1312] Giovanni Villani, lib. 11, cap. 78.

[1313] Albertus Argent., Chron.




    Anno di CRISTO MCCCXXXIX. Indiz. VII.

    BENEDETTO XII papa 6.
    Imperio vacante.


A mal partito, e in gran pericolo di perdere il resto, oramai si
trovava _Mastino dalla Scala_ per la forza e superiorità di tanti
suoi nemici; e però più che mai si diede all'ingegno per uscir fuori
di questa troppo ostinata tempesta. Studiossi dunque di guadagnare
(il Villani dice[1316] col potente segreto della moneta) alcuni
maggiorenti di Venezia, e segretamente trattò di pace particolare co'
Veneziani, rimettendosi tutto in loro, e pregandoli nello stesso tempo
di non volerlo disfare. Fece anche correr voce che se non seguiva
aggiustamento, sarebbe calato _Lodovico il Bavaro_ in Italia con sei
mila barbute: il che potè influire a far accettare le proposizioni
d'accordo nel senato veneto. Non mancarono i Veneziani d'avvisare per
tempo i Fiorentini ch'era in piedi questo trattato; ma perchè loro
si esibivano solamente alcune castella, e non già la città di Lucca,
che, secondo i patti della lega, si dovea cedere al loro comune, se ne
sdegnarono forte, parendo lor questo un tradimento. Inviarono pertanto
a Venezia i loro ambasciatori, acciocchè disturbassero l'accordo,
oppure insistessero per la cessione di Lucca. Di più non poterono
ottenere. Adunque nel dì 24 di gennaio del presente anno[1317] si
conchiuse la pace in Venezia, le cui condizioni si veggono riferite dal
Cortusi. In vigor di essa ai _Veneziani_ fu ceduta la città di Trivigi;
ad _Ubertino da Carrara_ Bassano e Castelbaldo; ai _Fiorentini_ Pescia,
Buggiano ed Altopascio, oltre ad altre terre prese innanzi da loro
al territorio di Lucca. _Alberto dalla Scala_ coi Fogliani di Reggio
ed altri prigioni fu liberato dalle carceri, e nel dì 14 di febbraio
arrivò a Verona, incontrato da Mastino suo fratello a Legnago. Grandi
schiamazzi fecero per questo accordo i Fiorentini; ma a che servirono?
Certo fu mirabil cosa che Mastino in mezzo a sì fiero incendio potesse
conservare le città di Verona, Vicenza, Parma e Lucca; la qual ultima
andò egli a visitare nel primo giorno di aprile, con dar buon ordine
alla guardia d'essa, ben persuaso che i Fiorentini, se si fosse
presentata l'occasione, avrebbono dimenticata ben tosto la pace fatta
con lui. Volle dal popolo di Lucca venti mila fiorini d'oro, perchè ne
avea gran bisogno. In Parma lasciò a quel governo Azzo da Correggio
suo zio materno, che il servì di proposito, per quanto vedremo. Un
altro assai strepitoso avvenimento appartiene all'anno presente,
che si vede riferito fuor di sito non solamente dal Corio[1318], ma
anche da Bonincontro Morigia[1319] e da Galvano Fiamma[1320], autori
contemporanei, narrandolo gli uni all'anno 1337, e l'altro al 1339.
Forse son guasti i loro testi, o la diversità dell'era cristiana
produsse questo imbroglio; certo essendo che il fatto, ch'io son per
narrare, accadde in quest'anno, come s'ha da Giovanni Villani[1321],
dal Gazata[1322], dai Cortusi[1323] e da altri storici[1324]. Appena
fu stabilita la pace suddetta, che a Mastino parve un'ora mille anni
di sgravarsi del troppo pesante fardello di tante milizie che erano
al suo soldo, per esser egli restato co' suoi sudditi smunto affatto
di moneta. Specialmente gli era a carico la cavalleria tedesca, che in
gran numero era stata a' suoi servigi.

Usava in corte di Mastino _Lodrisio Visconte_, figliuolo di un fratello
di Matteo Magno, cioè quel medesimo che nell'anno 1327 unito con
_Marco Visconte_ procurò più degli altri la depressione di _Galeazzo
Visconte_, e la prigionia di lui, di _Azzo, Luchino_ e _Giovanni
Visconti_. Dacchè il giovane Azzo ricuperò il dominio di Milano,
Lodrisio o spontaneamente se n'andò, o fu cacciato da quella città.
Gli venne in pensiero di valersi di questa congiuntura per riavere
il contado del Seprio, di cui fu ne' tempi addietro investito; anzi
di occupar Milano, se gli veniva fatto. Ne trattò con Mastino. Bella
occasione parve a lui questa di vendicarsi d'Azzo Visconte, che gli
avea tolta Brescia. Diede lo Scaligero le paghe ai soldati, mostrando
di licenziarli, e Lodrisio di assoldarli in servigio proprio. Circa
tre mila e cinquecento uomini d'armi raunò egli, e gran copia di
fanti: alla quale armata diede il nome di _compagnia di s. Giorgio_.
S'ingrossò questa dipoi, perchè si trattava di andare a bottinare in
paese grasso e ricco. E fu essa (il che è da notare) la prima compagnia
di soldati masnadieri, e ladri che si formò in Italia, e servì poi
d'esempio a tante altre, che vedremo insorgere a' danni degli Italiani,
e vengono chiamate _compagnie_ dagli storici fiorentini. S'inviò
Lodrisio Visconte con quest'armata di ferrabuti pel Bresciano, dando
il sacco dappertutto, e, passato il fiume Oglio, afflisse le campagne
del Bergamasco. Nel dì 9 di febbraio valicò l'Adda, senza che potessero
impedirgli il passo le soldatesche postate alle ripe; e andò a riposare
a Legnano, mettendo intanto a sacco e fuoco quelle contrade. Colà
convocò quanti amici potè[1325], e vi concorsero a furia i ribaldi,
dimodochè già pensava di marciare a dirittura verso Milano. A questo
non mai pensato accidente si trovava mal provveduto _Azzo Visconte_;
affrettossi dunque di chiamare da tutte le sue città le milizie, e
dimandò soccorso a tutte le sue amistà. Era allora la terra coperta
d'alta neve e di ghiaccio: contuttociò i _marchesi Estensi_ cugini
d'Azzo[1326] immediatamente gl'inviarono alcune centinaia di cavalli
sotto il comando di Brandaligi da Marano. Altri combattenti gli vennero
da _Tommaso marchese_ di Saluzzo suo cognato, da _Lodovico di Savoja_
suocero suo, dal conte di Savoja, da _Jacopo_ signor di Piemonte, da
_Taddeo de' Pepoli_, dai _Gonzaghi_ e da _Genova_. Altri aiuti ancora
erano per viaggio, ma senza poter giugnere a tempo alla fiera danza che
si fece. Fu commessa la guardia di Milano a _Giovanni Visconte_, zio
d'Azzo e vescovo di Novara, con ottocento cavalli. Fu dato il comando
dell'armata a _Luchino Visconte_, altro zio del medesimo Azzo. Uscito
dunque Luchino con più di tre mila e cinquecento cavalli, duemila
balestrieri, e quattordici mila fanti, andò ad accamparsi a Nerviano
col grosso di sua gente, compartendo il restante in Parabiago e nelle
ville circonvicine. _Lodrisio_, che già cominciava a penuriar di viveri
e foraggi, non volle maggiormente differir la battaglia; e tanto più
perchè sapeva che l'esercito de' Visconti di giorno in giorno s'andava
più ingrossando per l'arrivo di nuove truppe. Era il dì 21 di febbraio,
festa di s. Agnese, e fioccava la neve a furia. Uscito prima del far
del giorno da Legnano, andò ad assalir quella parte dell'esercito
milanese che era a Parabiago. Dormiva tuttavia la buona gente. Lodrisio
li svegliò ben tosto, e cominciò a farne macello. Quei che poterono
prendere l'armi e saltare a cavallo, bravamente si diedero anch'essi
a menar le mani; ma molti ne perirono, e vi andava il resto, se non
giugneva Luchino Visconte col suo corpo di gente. Allora si diede
principio ad una terribile e sanguinosa battaglia, e si fecero di gran
prodezze da ambe le parli, cedendo ora gli uni ed ora gli altri. La
presa della città di Milano, che si faceva da Lodrisio sperar vicina
alla sua gente, animava i suoi al forte combattimento, e sprone era
agli altri la difesa della patria e l'amor della gloria. Prevalsero
dopo molte ore di ostinata contesa cotanto l'armi di Lodrisio[1327],
che _Giovanni del Fiesco_, cognato di Luchino, poco fa fatto cavaliere,
fu ucciso, e lo stesso _Luchino_ generale rimase prigione.

Già la vittoria parea dichiarata in favor di Lodrisio, quando
arrivarono freschi alla battaglia trecento cavalieri savoiardi, ed
Ettore conte di Panago o Panigo, con altra gente che, trovando i
nemici pel sì lungo combattere stanchi e disordinati, attendendo allo
spoglio, poca difficoltà incontrarono a sbaragliarli ed atterrarli. Fu
riscosso Luchino; Lodrisio si diede per prigione a Giovannino Visconte
figliuolo di Vercellino e nipote suo, dianzi fatto prigioniere da lui.
Pochi de' suoi si salvarono, parte uccisi, parte presi[1328]. Più di
quattromila combattenti fra l'una parte e l'altra rimasero estinti sul
campo; e degli stessi vincitori pochi vi furono che non riportassero
qualche ferita e segnale perpetuo d'essere stati a quel fatto: sì
duro ed ostinato fu il loro conflitto. Il Villani scrive che de' soli
Milanesi vi restarono morti settecento cavalieri e più di tremila
a piedi[1329]; e che cinque furono i combattimenti e le sconfitte
di quella giornata tra dall'una parte e dall'altra: del che fu egli
informato da persone degne di fede, che vi si trovarono presenti.
E, tornando il vittorioso Luchino a Milano, sconfisse ancora Malerba
capitano di settecento cavalieri, che Lodrisio avea mandati al passo
verso Milano, per dare addosso a chi scappasse a quella volta. Più di
settecento cavalli vi furono uccisi, e di quei di Lodrisio ne furono
presentati due mila e cento presi, senza gli altri rubati e trafugati.
Insomma non v'era memoria di una battaglia sì fiera e pertinace,
fatta in mezzo alla grossa neve, come fu questa. Corse voce, nata
probabilmente dall'immaginazion della buona gente, che s'era veduto
in aria s. Ambrosio col flagello percuotere i nemici, e perciò da lì
innanzi si cominciò a dipignere quel santo arcivescovo, ed anche a
coniarlo nelle monete, col flagello in mano, e non già per qualche
vittoria riportata contro i Francesi, come crede il volgo. Perchè poi
la clemenza fu una delle virtù principali d'_Azzo Visconte_, la fece
ben egli risplendere anche in questa congiuntura. Quantunque degni di
morte fossero que' masnadieri per tante ruberie ed incendii commessi,
pure a tutti diede la libertà col sol giuramento di non più militare
contra di lui. Neppur volle infierire contra dello stesso Lodrisio,
autore di sì dolorosa tragedia. Contentossi di confinarlo insieme con
due suoi figliuoli nella fortezza di San Colombano, dove sopravvisse
alcuni anni, e fu poi rimesso in libertà. Restò dovunque Azzo Visconte
pacifico signore di Milano, Como, Vercelli, Lodi, Piacenza, Cremona,
Crema, Borgo S. Donnino, Bergamo, Brescia e di altri luoghi. Teneva
parte di dominio in Pavia; essendo mancata di vita _Giovanna_ figliuola
del _conte Nino_ pisano, sua sorella uterina, perchè nata da _Beatrice
Estense_ sua madre nel primo matrimonio, per testamento d'essa ebbe
tutta la di lui pingue eredità in Pisa, e le ragioni d'essa sopra
il giudicato di Gallura, cioè sopra la terza parte della Sardegna.
Però nell'anno presente prese la cittadinanza di Pisa, e mosse le sue
pretensioni contra del _re d'Aragona_, occupatore della Sardegna.
Aggiugne Galvano Fiamma[1330], che dalle civili fazioni di Genova
gli fu anche esibito il dominio di quella città, e che per la sua
morte andò in nulla questo trattato. Giorgio Stella negli Annali di
Genova di ciò non dice parola. Ma che? in tanta gloria, in si grande
innalzamento della casa de' Visconti, ecco la morte che rapisce nel
dì 14 o 16 d'agosto dell'anno presente _Azzo Visconte_ in età di soli
trentasette anni. Non si saziano Buonincontro Morigia[1331] e Galvano
Fiamma, scrittori contemporanei, di descrivere le insigni doti e virtù
di questo principe, che non avea allora pari in Italia, trattone il
_re Roberto_. Era egli l'amore di Milano perchè pio, perchè giusto e
clemente, perchè egualmente amava e favoriva Guelfi e Ghibellini, e
per tutte le sue città voleva la pace fra i cittadini. Somma fu la sua
magnificenza in fabbricar palagi, fortezze, ponti e delizie; grande la
sua gloria per le vittorie ottenute, per tante città conquistate, e per
avere risuscitata e cotanto accresciuta la potenza della sua casa. Nè
è maraviglia se i popoli sì facilmente si accordassero in volerlo per
padrone, perchè egli era padre de' religiosi, amator della concordia,
affabilissimo, inclinato sempre a far grazie, geloso della castità,
e ornato d'altre nobili virtù. Di _Caterina_ figliuola di _Lorenzo di
Savoja_ non ebbe prole, e però l'eredità dei suoi Stati e beni, o per
testamento, per succession legale, pervenne ai due suoi zii paterni
_Luchino_ e _Giovanni_, tuttavia solamente vescovo di Novara. Ossia che
Giovanni spontaneamente lasciasse al fratello la sua parte del dominio,
oppure, siccome io vo sospettando che Luchino maggior di età ed uomo
fiero non volesse compagni nel governo: sappiam di certo che il solo
Luchino da lì innanzi fu principe di Milano e dell'altre città, che
prima ubbidivano al nipote Azzo.

Novità furono in Genova nell'anno presente[1332]. Parendo al popolo
di quella città di non essere assai ben trattati dai nobili, nè dai
capitani della terra, che in questi tempi erane _Raffaello Doria_ e
_Galeotto Spinola_, fecero istanza di avere un nuovo abbate, che così
chiamavano quel magistrato che presso gli antichi Romani si appellava
tribuno della plebe. Vi acconsentirono mal volentieri nondimeno i due
capitani. Ora nel dì 25 di settembre unitosi il popolo e i mercatanti
per crear l'abbate, non sapevano accordarsi. Capitato nell'adunanza
_Simone_ o _Simonino Boccanegra_ (fu creduto per altri fini) fu
proposto costui per abate da uno scimunito. I più gridarono di sì, e
per forza gli misero in mano lo stocco. Ebbe egli un bel dire che i
suoi maggiori, stante il lor essere nobili, non erano mai stati abbati,
e che li pregava di eleggere un altro. Gran tumulto si fece, ed uscì
una voce che dicea _signore_, e tutti a gara gridarono _signore_.
Allora fu consigliato il Boccanegra da uno degli stessi capitani e
dal vecchio abbate di accettare l'elezione per paura di peggio; e
però rispose che era pronto ad essere _abbate, signore_, e tutto quel
che loro piacesse. Allora si rinforzò la voce di _signore_, e non
finì la lite, che il crearono loro _doge_ ossia _duce_, o _duca_,
con piena balìa e con alcuni del popolo per suoi consiglieri. Però
i due capitani, l'un dopo l'altro, uscirono dalla città; e questo fu
il primo doge che avesse quella città. Era Simone Boccanegra uomo di
petto e di molto senno: laonde diede principio con molto vigore al suo
dominio, ed ebbe ubbidienza dalla maggior parte delle terre delle due
riviere. Per anni parecchi avea il _re Roberto_ tenuta la signoria
della città d'Asti[1333]. _Giovanni marchese di Monferrato_ gliela
tolse nel giorno 26 di settembre dell'anno presente, con iscacciarne
i Solari e gli altri Guelfi, e introdurvi i Gottuari e i Rotari cogli
altri Ghibellini. Niuna difesa fece il presidio di esso re, perchè
si trovò aver impegnate armi e cavalli per difetto di paghe. Di gran
danno fu questa perdita a Roberto a cagion delle altre sue terre di
Piemonte, e ne esultò forte la fazion ghibellina di Lombardia. Leggesi
nella storia di Benvenuto da San Giorgio[1334] lo strumento, con cui
il popolo d'Asti prende per suo signore il marchese Giovanni. Fece
ancora in quest'anno guerra alla Sicilia il re Roberto, e vi prese
l'isola di Lipari. Era generale della sua flotta _Giufredi di Marzano_
conte di Squillaci. Mentr'egli assediava il castello di quell'isola,
venne il _conte di Chiaramonte_ colla flotta de' Messinesi a dargli
battaglia nel giorno 17 di novembre; ma sconfitto restò egli prigione.
Per l'uccisione del vescovo di Verona era _Mastino dalla Scala_ sotto
le scomuniche[1335]. Per rimettersi in grazia del papa, e inoltre per
aver la di lui protezione, e salvar le città sue attorniate da potenti
avversarli, dopo aver fatto maneggio alla corte di Avignone, prese
nel giorno primo di settembre il vicariato di Verona, Parma e Vicenza
(Lucca non v'è nominata) dal pontefice, _vacante imperio_, con obbligo
di pagare annualmente al papa cinque mila fiorini d'oro, e mantenere
dugento cavalli e trecento pedoni al servigio della Chiesa. Ed ecco
come il buon pontefice _Benedetto XII_ amichevolmente ottenne ciò che
il gran caporale de' Guelfi _Giovanni XXII_ con tante guerre non avea
mai potuto ottenere. Mancò di vita in questo anno nel giorno ultimo
di ottobre _Francesco Dandolo_ doge di Venezia[1336], ed ebbe per
successore _Bartolomeo Gradenigo_, eletto nel dì 9 di novembre.

NOTE:

[1314] Rebdorf., Histor. Gazata, Chron. Regiens., tom. 18 Rer. Ital.
Raynaldus, Annal. Eccles.

[1315] Benven. da S. Giorg., Istor. del Monferrato, tom. 23 Rer. Ital.

[1316] Giovanni Villani, lib. 11, cap. 89.

[1317] Chron. Veronense, tom. 8 Rer. Ital. Gazata, Chron. Regiens.,
tom. 18 Rer. Ital. Cortus. Histor., tom. 12 Rer. Ital.

[1318] Corio, Istor. di Milano.

[1319] Bonincont. Morigia, Chron. Mod., tom. 12 Rer. Ital.

[1320] Gualvan. Flamma, de Gest. Azon., tom. 12 Rer. Italic.

[1321] Giovanni Villani, lib. 11, cap. 96.

[1322] Gazata, Chron. Regiens., tom. 18 Rer. Ital.

[1323] Cortusiorum Histor., tom. 12 Rer. Ital.

[1324] Chron. Estense, tom. 15 Rer. Ital.

[1325] Gualvaneus Flamma, de Gest. Azon., tom. 12 Rer. Italic.
Bonincontrus Morigia, Chron., tom. eod.

[1326] Chronic. Estense, tom. 15 Rer. Italic.

[1327] Petrus Azarius, Chron., tom. 16 Rer. Ital.

[1328] Cortusior. Histor., tom. 12 Rer. Ital.

[1329] Giovanni Villani, lib. 11, cap. 96.

[1330] Gualvan. Flamma, de Gest. Azon., tom. 12 Rer. Ital.

[1331] Bonincontrus Morigia, Chron. Modoet., tom. 12 Rer. Ital.

[1332] Georgius Stella, Annal. Genuens. tom. 17 Rer. Ital. Annal.
Mediol., tom. 18 Rer. Italic.

[1333] Giovanni Villani, lib. 11, cap. 113.

[1334] Benvenuto da S. Giorgio, Istor. del Monferrat., tom. 23 Rer.
Italic.

[1335] Raynald., Annal. Eccles.




    Anno di CRISTO MCCCXL. Indizione VIII.

    BENEDETTO XII papa 7.
    Imperio vacante.


Cessata la guerra, sopravvennero in quest'anno all'Italia altre
calamità, cioè la carestia e la peste, portate da oltramare[1337].
Vivevano allora alla buona gli Italiani; specialmente i Veneziani
e Genovesi, per cagion della mercatura, frequentavano le coste
dell'Egitto, della Soria e dell'imperio greco, trafficando fino al mar
Nero. Erano anche in guerra queste due nazioni nei tempi presenti. Se
in quei paesi regnava la peste (e va ella sempre saltellando dall'un
paese all'altro), facilmente la portavano in Italia le navi cristiane.
Siccome allora non vi erano lazaretti, nè si faceano spurghi, nè si
usavano altre diligenze e cautele che inventò poi la saggia provvidenza
de' posteri per impedire l'ingresso a questo terribil malore, o per
estinguerlo venuto; così a man salva veniva esso a metter piede nelle
nostre contrade. Cominciò dunque nell'anno presente ad infierire la
pestilenza in Italia, e ci durò gran tempo, siccome diremo[1338]. Nella
sola città di Firenze morirono dodici mila persone. Siena anch'essa
perdè gran copia de' suoi migliori cittadini. Giunto poi all'eccesso
il prezzo de' viveri, perchè o la gran neve caduta nel verno, che
non si sciolse se non verso il fine di marzo, o altra cagione guastò
i raccolti. E fu questo solo malanno bastante a generar malattie, e
a popolar di cadaveri i sepolcri. Avea già dato principio _Luchino
Visconte_ al suo governo di Milano e degli altri suoi Stati con
vigore[1339]; ma i Milanesi, avvezzi a quello del savio ed amorevol
principe _Azzo_, si rattristavano al vedersi sotto Luchino di costumi
ben diverso dal suo predecessore. Fin qui aveva menata una vita da
prodigo, conversando più coi cattivi che coi buoni, dormendo il giorno
e vegliando la notte; e dato alla sensualità in maniera, che quantunque
prima avesse avuta per moglie una degli Spinoli, che giovane mancò
di vita, ed avesse allora per moglie _Isabella de' Fieschi_, giovane
di rara bellezza, pure da altre donne avea procreato varii bastardi,
fra i quali _Brusio_, che per la sua bravura e magnificenza fece
dipoi gran figura nel mondo. Leggevasi inoltre in faccia a Luchino
l'austerità; cosa forestiera in lui era il perdonare; e fuorchè i
proprii figliuoli, niun altro mai seppe amare, e neppure i parenti,
de' quali anzi fu persecutore. Fra gli altri viveano allora _Matteo,
Bernabò_ e _Galeazzo_, figliuoli di suo fratello, giovani di molta
avvenenza e cari al popolo. Mandolli tutti e tre a' confini Luchino,
siccome uomo pien di sospetti, nè mai volle ascoltar preghiere in
lor favore. Fors'anche n'ebbe qualche fondamento, per un avvenimento
che appartiene all'anno presente[1340]. Odiava Luchino e trattava
male chiunque era stato ministro, o uffiziale, o amico del suo nipote
_Azzo_, perchè a' tempi di lui tenuto assai basso, quando i consiglieri
e cortigiani d'Azzo tutti aveano gran potere, ed erano smisuratamente
cresciuti in ricchezza. Fra gli altri Lombardi veniva riputato il più
facoltoso Francesco da Posterla, già consigliere d'Azzo; e questi tra
per lo sdegno di vedersi maltrattato da Luchino, e per la conoscenza
dell'animo alterato de' Milanesi verso questo nuovo padrone, tramò
con assaissimi nobili una congiura contra di lui, con pensiero di
esaltare i tre nipoti suddetti dello stesso Luchino. S'eglino ne
avessero contezza, non si sa. Fu scoperta la congiura; il Posterla
co' suoi figliuoli ebbe tempo da fuggire in Avignone. Ma Luchino nol
perdè mai di vista. Lettere finte sotto nome di _Mastino dalla Scala_
l'invitarono a Verona con esibizioni larghe. Per questo venne egli in
nave alla volta di Pisa, dove preso ad istanza di Luchino, e condotto
nel 1341 a Milano, dopo avere rivelato varii complici, lasciò co' suoi
figliuoli e con altri la testa sopra d'un palco. Non venne più voglia
ad alcuno de' Milanesi di far trattato contra di Luchino: tal terrore
mise in tutti la severità ed implacabilità di quest'orso. Ed egli da
lì innanzi usò di tener due fieri cani corsi davanti alla camera dove
dormiva. Ed uscendo per città, gli aveva sempre a lato. Guai se alcuno
facea qualche cenno indiscreto verso di lui; se gli avventavano questi
cani, e lo stendevano a terra. Per altro, non mancarono delle virtù e
delle belle doti a Luchino: del che parleremo altrove.

Fu fatta in quest'anno una cospirazione di molti nobili di Genova
contra di _Simonetto Boccanegra_, novello doge di quella città[1341].
Si scoprì essa nel dì cinque di settembre; e siccome il Boccanegra
era uomo franco e valente, essendo caduti in sua mano due de' maggiori
nobili di casa Spinola, formatone il processo, fece loro tagliare il
capo: con che atterrì gli altri, e fortificò non poco il suo stato.
_Ottaviano_ di _Belforte_ nel settembre di questo anno occupò il
dominio della città di Volterra, e ne scacciò il vescovo, che era suo
nipote. Anche in Firenze venne alla luce in quest'anno una congiura,
per cui fu gran rumore in quella città, e si mandarono a' confini
assaissimi nobili, massimamente della casa de' Bardi. Sul fine poi
di giugno gli Spoletini diedero una sconfitta a quei di Rieti, che
assediavano il castello di Luco. E nel luglio avendo _Malatesta signore
di Rimini_ assediato il castello di Mondaino e Verucchio, _Ubertino
da Carrara_ signore di Padova, e marito d'_Anna Malatesta_, vi mandò
gente assai, che diede una rotta all'esercito del Malatesta. Era
tuttavia in disgrazia del papa la città di Bologna per l'espulsione del
legato pontificio[1342]. Diede mano il buon papa _Benedetto XII_ ad un
accomodamento, con cui nel dì 21 d'agosto dichiarò vicario di quella
città per la santa Sede _Taddeo de' Pepoli_, impostogli l'obbligo di
pagare ogni anno a titolo di censo otto mila fiorini d'oro. Tenuta fu
in Mantova nel dì 8 di febbraio una solennissima corte bandita[1343],
a cui intervennero _Mastino dalla Scala, Obizzo marchese_ d'Este e
_Matteo Visconte_. Il motivo di tale festa fu che il vecchio _Luigi da
Gonzaga_ signor di Mantova e Reggio fece promuovere all'ordine della
cavalleria i tre suoi figliuoli _Guido, Filippino_ e _Feltrino_, ed
altri nobili; e seguirono in tal congiuntura alcuni maritaggi di quei
principi, fra' quali _Ugolino_ figliuolo di Guido sposò una sorella
di Mastino. Nel settembre essendosi sollevato il popolo di Fermo
contra di Mercenario tiranno di quella città, ed avendolo ucciso,
tornò all'ubbidienza della Chiesa romana con altri luoghi della marca
d'Ancona.

NOTE:

[1336] Marino Sanuto, Ist. Venet., tom. 22 Rer. Ital.

[1337] Petrus Azarius, Chron., tom. 16 Rer. Ital. Giovanni Villani,
lib. 11, cap. 113.

[1338] Chron. Estense, tom. 15 Rer. Ital.

[1339] Petrus Azarius, Chron., cap, 9, tom. 16 Rer. Ital.

[1340] Johann. de Bazano, Chron. Mutin., tom. 15 Rer. Ital.

[1341] Georgius Stella, Annal. Genuens., tom. 17 Rer. Ital. Giovanni
Villani, lib. 11, cap. 101.




    Anno di CRISTO MCCCXLI. Indizione IX.

    BENEDETTO XII papa 8.
    Imperio vacante.


Non s'era fin qui ben riconciliata colla santa Sede la casa de'
Visconti e la città di Milano[1344]. _Luchino_ signor d'essa e d'altre
città, e _Giovanni_ suo fratello, tuttavia vescovo e signor di Novara,
tanto fecero che in quest'anno ebbero buona pace da papa _Benedetto
XII_, con promettere di pagargli cinquanta mila fiorini d'oro.
Confermò loro in questa occasione il papa il vicariato di Milano e
dell'altre città da loro possedute, finchè fosse _vacante l'imperio_,
e gli obbligò ad alcune penitenze; ma senza apparire qual censo annuo
fosse loro imposto. Che anche i _Gonzaghi_ per Mantova e Reggio,
e i _marchesi estensi_ per Modena prendessero nella forma suddetta
il vicariato dal papa abbiamo chi lo scrive[1345]. Signoreggiavano
tuttavia in Parma _Alberto_ e _Mastino dalla Scala_[1346], fidandosi
specialmente di Guido, Azzo, Giovanni e Simone da Correggio, loro
zii dal lato della madre, e che nelle loro disgrazie erano sempre
stati sostenuti e beneficati dagli Scaligeri. Ma in questi barbari
tempi la fede era cosa rara, e la voglia di dominare andava sopra a
tutti i riguardi della società civile. Unironsi segretamente essi
Correggeschi coi Gonzaghi signori di Mantova e di Reggio, da noi
poco fa veduti sì amici e parenti di quei dalla Scala; ebbero anche
intelligenza o lega col _re Roberto_, con _Luchino Visconte_ signor
di Milano, e con _Ubertino da Carrara_ signor di Padova; coll'aiuto
dei quali congiurarono di torre Parma ad essi Scaligeri. Era in Parma
podestà e capitano delle genti d'armi Bonetto da Malvicina[1347], il
quale, scoperte le mire de' Correggeschi, nel dì 21 di maggio diede
all'armi, per affogar, se poteva, la nascente ribellione. Fece Guido
da Correggio arrostar le strade della città; il popolo tutto fu per
lui, e presero la porta di San Michele. Dura e lunga battaglia si
fece, in cui molti dei Parmigiani patirono; ma per due volte furono
respinti i soldati degli Scaligeri con tale mortalità d'essi, che in
fine fu d'uopo prendere la fuga, e lasciar libera la città in mano del
popolo e de' Correggeschi, a' quali fu poi, chi dice in quest'anno, e
chi nel 1345, data la signoria. Per questo tradimento irritati forte
gli Scaligeri contra de' Gonzaghi, giacchè non poteano contra dei
Correggeschi, voltarono l'armi e la vendetta sopra di Mantova. _Alberto
dalla Scala_ corse con finte bandiere sino alle porte di quella città,
e quasi v'entrò. Ito a voto il colpo, mise a ferro e fuoco nel dì 3 di
giugno quel territorio, e menò via un gran bottino. Allora i Gonzaghi
ricorsero a Luchino Visconte e ad Ubertino da Carrara per aiuto, ed,
ottenuti gagliardi soccorsi, nel settembre cavalcarono sino alle porte
di Verona, rendendo la pariglia de' danni sofferti a quel distretto,
con bruciare palazzi e case, far prigioni più di mille uomini, e
prendere più di due mila capi di buoi, cavalli ed altri animali.
Inviarono anche il guanto della battaglia, ma Alberto dalla Scala non
si sentì voglia di accettarlo, e con mal ordine si ritirò.

La perdita di Parma fece pensar tosto Mastino dalla Scala a metter
la città di Lucca all'incanto, giacchè non gli era più possibile di
fornirla e mantenerla sotto il suo dominio[1348]. Tanto i Pisani
come i Fiorentini si fecero innanzi ed offerirono. Volle _Luchino
Visconte_ anche egli mettervi una zampa, offerendo mille cavalieri
a' Fiorentini per assediare e conquistar quella città, ma non fu
accettato il partito. Ora il _marchese Obizzo_ signor di Ferrara fu
eletto per mediatore del contratto fra Mastino e i Fiorentini; e questo
si conchiuse, con promettere il primo agli altri la tenuta libera
di Lucca, e gli altri di pagare a lui ducento cinquanta mila fiorini
d'oro in certe paghe. Per sicurezza de' patti stabiliti Mastino inviò
a Ferrara per ostaggi un suo figliuolo bastardo, e sessanta nobili
di Verona e Vicenza; e cinquanta simili ne mandarono i Fiorentini,
fra' quali era lo stesso Giovanni Villani scrittore della Cronica
accreditata della patria sua. Riceverono gli uni e gli altri ogni
maggior onore e finezza dal marchese Obizzo, e spesso li voleva alla
sua mensa. In questa maniera era preparato il buon boccone per li
Fiorentini, ed essi avevano aperta la bocca per prenderlo, quando la
mala fortuna l'intraversò. Ai Pisani, informati del mercato fatto,
rincresceva troppo il vedere che Lucca, città sì vicina, cadesse in
mano dei Fiorentini; e però piuttosto che permettere un sì fatto
acquisto, vollero arrischiar tutto. Ed eccoti che all'improvviso,
con quante forze poterono, marciarono sul Lucchese, e impossessatisi
del castello del Ceruglio e di Monte Chiaro, ossia Carlo, nel dì 22
d'agosto andarono a mettere l'assedio a Lucca. Avevano essi fatta lega
con Luchino Visconte, allorchè gli diedero Francesco da Posterla dianzi
imprigionato[1349]; e promessi a lui cinquanta mila fiorini d'oro,
ne ottennero due mila cavalli, comandati da _Giovanni Visconte_ da
Oleggio, creduto suo nipote, di cui avremo assai da parlare andando
innanzi. Ebbero ancora dai Gonzaghi, dai Correggeschi dominanti in
Parma, da Ubertino Carrarese e da altre amistà non pochi rinforzi
di cavalli e fanti; e con tale armata formarono in breve tempo una
mirabil circonvallazione intorno a Lucca, e parimente un'altra intorno
al loro campo con fosse, steccati e bertesche. Non poteano darsi pace
i Fiorentini per questo incidente; e tosto, fatto ricorso ai Sanesi,
Perugini, Bolognesi, a Mastino dalla Scala, ai marchesi di Ferrara
e ad altri ancora, ebbero soccorso da tutte le parti, di maniera che
misero insieme un esercito di tre mila ed ottocento cavalieri, e più
di dieci mila pedoni al soldo loro, senza le masnade dei contadini.
Con queste forze, eletto per generale _Maffeo da Ponte Carale_,
nobile bresciano, entrarono ostilmente nel Lucchese, e presero varie
castella. Intanto fece Mastino istanza per l'esecuzion del trattato,
minacciando di dar Lucca ai Pisani; e contentatosi di detrarre dalla
somma pattuita settanta mila fiorini di oro, volle che i Fiorentini
prendessero il possesso di Lucca. Riuscì ad un corpo di lor gente
e di Mastino di rompere le linee nemiche in un sito, ed entrare
in quella città, che loro fu consegnata, sicchè cominciarono a far
quivi i padroni. Poscia, nel dì 2 d'ottobre, si avvisarono di dare
battaglia a' nemici[1350], che l'accettarono senza farsi pregare. Aspro
e fiero fu il combattimento, e sulle prime fu rovesciata la schiera
grossa de' Pisani, abbattuta l'insegna di Luchino Visconte, e fatto
prigione Giovanni da Oleggio suo capitano; ma in fine rimasero rotti
i Fiorentini, che conquassati si ritirarono il meglio che poterono.
Lieve fu l'uccisione; circa mille restarono prigioni, fra' quali
alcuni nobili di Firenze col loro generale, e varii contestabili di
Mastino e de' marchesi di Ferrara, che si portarono valentemente in
quel conflitto. Ma, secondo l'autore della Storia Pistoiese[1351],
maggior fu la perdita de' vinti di quel che scriva il Villani. In gravi
affanni per cotali disgrazie si trovarono i Fiorentini; ma rincorati
da Mastino, dai marchesi d'Este e dal Pepoli signore di Bologna, che
spedirono loro nuove milizie, si diedero a rifar l'armata e a fornirsi
di gente, senza nondimeno poter ottenere dal _re Roberto_ con tutte
le lor fervorose istanze aiuto alcuno. Era invecchiato il re, e dal
Villani viene imputato che, secondo il costume di quell'età, egli
solamente attendesse a raunar moneta. Ma Roberto avea la Sicilia, dove
impiegar le forze e il denaro, senza gittarlo in soccorso altrui.

Infatti non lasciava esso re Roberto di continuamente pensare alla
Sicilia; ed avendo già conquistata l'isola di Lipari[1352], s'avvisò
di potere in quest'anno impadronirsi di Milazzo. Pertanto nel dì 11 di
giugno spedì verso colà una potente flotta con altra armata per terra,
affine di rinfrescar quella di mare a misura del bisogno. Fu assediato
Milazzo, e con un lungo trincieramento serrato; nè avendo con tutti
i suoi tentativi potuto il _re don Pietro_ dar soccorso alla terra,
questa capitolò nel dì 15 di settembre la resa; e fu un bell'acquisto
pel re Roberto. Secondochè s'ha da Galvano Fiamma[1353], studiò
_Luchino Visconte_ in questi tempi di pubblicar delle belle ed utili
leggi per togliere gli abusi introdotti nelle passate rivoluzioni,
volendo dappertutto la pace; e quantunque si desse ben a conoscere
per ghibellinissimo di genio, pure egual protezione prendeva dei
Guelfi, e vegliava alla sicurezza d'ognuno, ad impedire i mangiamenti
degli uffiziali ed alla buona custodia della giustizia; di modo che
Pietro Azario, allora vivente, ebbe a dire[1354] ch'egli sarebbe stato
tenuto per santo, se fosse stato men aspro e severo nei gastighi, e
non avesse così implacabilmente perseguitati i suoi nipoti. Fioriva
in questi tempi _Francesco Petrarca_, uomo allora di mirabil credito
nella poesia latina, e che dipoi fu solamente ammirato per la volgare.
Essendo egli ito a Napoli, di molte dimostrazioni di stima e finezze
ricevette dal re _Roberto_, principe amator delle lettere e dei
letterati[1355]. Voleva esso re indurlo a ricevere in quella metropoli
la laurea poetica; ma invitato il Petrarca a Roma, antepose ad ogni
altra quell'augusta città; e però, nel dì 8 d'aprile, giorno di Pasqua
dell'anno presente, nel Campidoglio con solennità magnifica gli fu
conferita la corona d'alloro, dato ampio privilegio, e fatti dei bei
regali. Servì poi cotale esempio per invogliar di simile onore altri
poeti de' secoli susseguenti; e i più sel procacciarono dagl'imperadori
con un pezzo di carta pecorina, pagata nondimeno assai caro da essi.

NOTE:

[1342] Raynaldus, in Annal. Ecclesiast. Matthaeus de Griffonibus,
Chron. Bonon., tom. 11 Rer. Ital.

[1343] Gazata, Chron. Regiens., tom. eod. Johannes de Bazano, Chron.
Mutinens., tom. 15 Rer. Ital.

[1344] Raynaldus, in Annal. Eccles., num. 29. Gualv. Flamma, de Gest.
Azon., tom. 12 Rer. Ital.

[1345] Append. ad Ptolom. Lucens.

[1346] Cortusiorum Hist., tom. 12 Rer. Ital.

[1347] Chron. Estense, tom. 16 Rer. Ital.

[1348] Giovanni Villani, lib. 12, cap. 126.

[1349] Johann. de Bazano, Chron. Mutinens., tom. 15 Rer. Ital.

[1350] Cronica Sanese, tom. 15 Rer. Ital.

[1351] Istorie Pistolesi, tom. 11 Rer. Ital.

[1352] Giovanni Villani, lib. 11, cap. 137.

[1353] Gualvan. Flamma, de Gest. Azon., tom. 12 Rer. Ital.

[1354] Petrus Azarius, Chron., cap. 9, tom. 16 Rer. Ital.

[1355] Muratori, Vit. del Petrarca, Rime.




    Anno di CRISTO MCCCXLII. Indizione X.

    CLEMENTE VI papa 1.
    Imperio vacante.


Nel dì 25 d'aprile di quest'anno, compiè la sua carriera in Avignone
_Benedetto XII_ sommo pontefice[1356]. Son d'accordo quasi tutti gli
scrittori d'allora, che s'egli fosse vivuto in secoli meno sconvolti
e ferrei, ed avesse goduta la libertà necessaria per operare, di cui
era privo pel suo soggiorno negli Stati oltramontani del _re Roberto_,
sarebbe riuscito uno dei più insigni ed utili pastori della Chiesa di
Dio: tanto era il suo zelo per la religione, la purità de' costumi, e
così buona e retta la sua intenzione in tutte le sue azioni. Per quanto
potè, promosse la riforma del clero secolare e regolare, ed allontanò
la simonia dalla corte pontificia, vegliando specialmente, acciocchè
fossero provvedute le chiese e i benefizii di persone per la dottrina
e per la bontà della vita accreditate. Nè si studiò punto d'ingrandire
o ingrassare i proprii parenti, anzi volle che seguitassero nella
bassezza del loro stato. L'altre sue belle doti e lodevoli operazioni
si leggono nella Storia ecclesiastica. Però strano è il vedere come
Galvano Fiamma[1357] così fieramente si scagli contro la memoria di
questo pontefice, con dire che universale fu l'allegrezza di sua morte,
perch'egli avea conturbato tutti gli ordini de' religiosi: il che è un
rivolgere in suo biasimo ciò che gli si doveva attribuire a lode, non
potendosi negare che in questi tempi il monachismo e fratismo giacesse
in una deplorabil corruzion di costumi, ed inosservanza delle sue
regole. Aggiugne che lasciò un immenso tesoro, consistente in mille
e cinquecento cofani, cadaun de' quali conteneva trenta mila fiorini
d'oro (il che darebbe una somma di quarantacinque milioni di fiorini),
e gioie inoltre di valore di dugento mila fiorini. Se ciò è vero (ed è
anche scritto da uno degli autori della sua Vita, che _multum thesaurum
Ecclesiae congregavit_), non sono io per iscusarlo; ma certo non per
vendere benefizii gli avrà accumulati; nè egli amò di scialacquarli
in mantener delle armate, come avea praticato il suo predecessore
_Giovanni XXII_. Giugne il Fiamma fino a dire che fu scritto contro
di lui un libro per provare che questo papa fu eretico, e che tale era
stato suo padre e il figliuolo di un suo fratello: tutte spropositate
calunnie. Questo guadagno fece il buon papa coll'aver voluto guarir le
piaghe de' frati, e coll'osar infino di riveder quelle de' Predicatori,
del qual ordine fu lo stesso Galvano Fiamma. E probabilmente di qua
venne l'avere sparlato di lui anche altri vecchi storici. Non istette
più di dodici giorni vacante la santa Sede[1358], perciocchè nel giorno
7 di maggio fu eletto papa il _cardinal Pietro Ruggieri_, personaggio
dotto, magnanimo e liberale, ma che in far da padrone non la cedeva
ad alcuno. Era nobilmente nato nella diocesi di Limoges, già monaco
benedettino, arcivescovo di Sens, e poi di Roano. Fu con gran solennità
coronato col nome di _Clemente VI_ nel giorno della Pentecoste, 19 del
mese suddetto, e tardò poco a provveder di pastori le tante chiese che
dicono lasciate vacanti da papa _Benedetto XII_ per lo strano scrupolo
e timore di mal provvederle, quasichè fosse seccata la sorgente de'
buoni nel cristianesimo. All'avviso della creazione di questo novello
pontefice, i Romani gli spedirono tosto una magnifica ambasceria[1359],
in cui si trovò _Cola di Rienzo_, eloquentissimo, ma fantastico umore,
di cui avremo a parlare fra poco. Le lor suppliche battevano in far
premura al papa per la sua sospirata venuta. Anche il Petrarca[1360]
con un suo poemetto latino tentò di spronarlo a sì bella e giusta
impresa: passi tutti e parole gittate, perchè già era fitto il chiodo,
nè si volea muovere di Francia la corte pontificia. A questo fine non
solamente _Benedetto XII_ avea cominciato in Avignone a far fabbricare
un superbissimo palagio per la residenza de' papi, ma anche i cardinali
vi aveano edificati dei bei palagi per loro stessi.

Continuarono tutto il verno ostinatamente i Pisani l'assedio di Lucca:
nel qual tempo i Fiorentini[1361] niuna diligenza lasciarono indietro
per mettere insieme una poderosissima armala, consistente in cinque
mila cavalli e fanteria senza fine[1362]. Si mosse questa da Firenze
nel giorno 25 di marzo con animo di soccorrere l'angustiata città.
Capitan generale era _Malatesta de' Malatesti_ signore di Rimini. Un
mese e mezzo spese egli senza far nulla, perchè vanamente adescato
di qualche accordo da _Nolfo_ figliuolo del _conte Federigo_ dà
Montefeltro, capitano de' Pisani. Intanto una grave sciagura occorse
alla città d'Arezzo[1363]. Trapelò che i Pisani erano dietro a far
rubellare quella città ai Fiorentini. Vero o falso che fosse, preso fu
_Pier Saccone_ de' Tarlati, il quale dianzi avea ceduta loro quella
città, con assai altri suoi consorti, e tutti andarono a riposar
nelle carceri di Firenze. Furono inoltre cacciati da Arezzo tutti i
fazionarii ghibellini, il numero de' quali, se crediamo a Giovanni da
Bazano, ascese a più di quattro mila persone: con che quella città
rimase come disfatta. Ribellaronsi ancora gli Ubaldini al comune
di Firenze, e gli fecero guerra colla presa di varie castella. Ora
il Malatesta, che vide svanite le speranze del progettato accordo,
nel giorno primo di maggio andò ad accamparsi in faccia ai Pisani
assediatori di Lucca, cercando tutte le vie o di tirare a battaglia
i nemici, o di forzare i loro trincieramenti, per introdur gente e
vettovaglie nella città. Si tennero stretti nel campo loro i Pisani,
senza voler azzardare un fatto d'armi. Riuscì ad alcune squadre
fiorentine di valicare il fiume Serchio, e di atterrar parte degli
steccati con danno de' Pisani; ma furono respinte, e in questo mentre
cominciò la pioggia, che fece ingrossare il fiume e tolse la speranza
al Malatesta di più penetrar da quella parte. A tali disgrazie si
aggiunse la penuria delle vettovaglie: laonde egli nel dì 19 di maggio
levò il campo, e, passato al Ceruglio, gli diede battaglia, senza
poterlo avere. Spedì poi gran gente nel territorio di Pisa, che vi
recarono bensì de' gravissimi danni, ma non liberarono da vergogna e
scorno lui e tutta l'oste de' Fiorentini, per aver così infelicemente
tentato il soccorso di Lucca; i cui difensori, al vedere estinta ogni
loro speranza per la ritirata dell'esercito amico, finalmente nel dì
6 di luglio capitolarono la resa della città, salve le persone col
loro equipaggio. Così venne Lucca in poter de' Pisani; e il comune
di Firenze, che avea spese centinaia di migliaia di fiorini d'oro
per sostener quella guerra, non sapea darsi pace di un sì contrario
avvenimento; e tanto più perchè non aveano accettato un partito di
aggiustamento, per cui i Pisani aveano loro esibito cento ottanta mila
fiorini d'oro per una sola volta, e inoltre dieci altri mila fiorini
d'omaggio ogni anno in perpetuo. Ne erano contenti i saggi, ma dai
meno assennati, che forse erano i più, rimase disturbato il contratto:
difetto assai facile ne' governi, qualora dipendano da assaissimi, e
massimamente da' giovani, le risoluzioni negli scabrosi affari.

Era in questi tempi capitano all'esercito de' Fiorentini[1364] con
cento e venti uomini a cavallo _Gualtieri duca di Atene_, ma solo
di titolo, e conte di Brenna, barone franzese, i cui maggiori già
vedemmo re di Gerusalemme. Seco portava egli il credito di raro valore
e maestria di guerra. I buoni Fiorentini, senza sapere che volpe
fosse quella, e che con tutti quei bei titoli egli era poverissimo di
moneta, anzi vagabondo e fallito, giacchè si trovavano mal soddisfatti
di _Malatesta_ lor capitano, gli esibirono la carica di capitano e
conservatore del popolo. L'accettò egli con gran benignità, e tosto
cominciò a far tagliare teste ad alcuni ricchi del popolo, ed a farsi
rendere ragione dell'amministrazione del danaro del pubblico, con
assai condanne in favor del fisco: rigore che dispiacque a moltissimi,
attesochè alcuni di essi erano creduti innocenti; ma diede nel genio ai
nobili, che voleano abbassata la potenza del popolo. Tanto poi seppe
fare lo scaltrito duca, ben conoscente delle divisioni de Fiorentini,
che nel generale parlamento tenuto nel giorno ottavo di settembre si
fece proclamar signore a vita di Firenze e del suo distretto. Il lupo
è nella mandra: suo danno, se non saprà sfamarsi. Abbassò egli tosto i
priori ed altri uffiziali; prese al suo soldo circa ottocento cavalieri
franzesi e borgognoni, oltre ad altri italiani; conchiuse pace coi
Pisani con vantaggiose condizioni, ma al dispetto de' Fiorentini troppo
irritati contro al comune di Pisa; nella qual occasione _Giovanni
Visconte_ da Oleggio cogli altri prigionieri fu rimesso in libertà.
Poi mille altre novità fece il duca d'Atene in Firenze, tutte ad una
ad una annoverate da Giovanni Villani, e tutte in oppressione della
libertà di quel popolo, e de' grandi stessi che l'aveano aiutato a
salire. Il peggio fu che cominciò a spremere le borse del popolo
con estimi, prestanze ed altre gravezze, accumulando fuori dello
Stato quanta moneta potè. Se di così buon signore fossero contenti
i Fiorentini, poco ci vuole ad immaginarselo. In quest'anno nel dì 8
di agosto finì di vivere _don Pietro re Aragona_ re di Sicilia, e gli
succedette _Lodovico_ suo figliuolo di età solamente di cinque anni
e sette mesi[1365] sotto la tutela di _Giovanni duca_ di Randazzo,
suo zio paterno, il quale, essendosi ribellata Messina, e data al re
Roberto, accorse a tempo, e la rimise sotto l'ubbidienza del nipote. Il
Villani[1366] dà questa gloria a _Guglielmo_, altro zio del re novello.

Già s'è veduto come _Lodrisio Visconte_ fu il primo a dar esempio ad
altri di formar delle compagnie di soldati masnadieri e ladri. La
composta da lui andò presto in fumo. Se ne formò un'altra picciola
sotto il comando di _Malerba_ capitano tedesco, il quale passò ai
servigi di _Giovanni marchese_ di Monferrato. Nell'anno presente
avvenne di peggio. Correvano i Tedeschi al soldo degl'Italiani, ed ora
a questo ora a quel principe servivano, ma con fede sempre incerta,
non mantenendo essi le promesse, se capitava un maggiore offerente. Fu
licenziata una gran frotta di costoro dal comune di Pisa. _Guarnieri,
duca_ di non so qual luogo di Germania, fecesi capo di questa gente;
molto più ne raunò da altre contrade di Italia, e vi si unirono
anche assaissimi Italiani: con che si formò una compagnia, dagli
storici toscani appellata _compagna_, di più di tre mila cavalli, e
di copiosa moltitudine di fanti, meretrici, ragazzi, ribaldi: gente
tutta bestiale, senza legge, sol volta ai saccheggi, agl'incendii,
agli stupri. Guai a quel paese dove giugnea questo flagello. Prima
degli altri a farne pruova fu il territorio di Siena[1367]. Li mandò
in pace quel popolo collo sborso di due mila e cinquecento fiorini
d'oro. Portarono il malanno sopra il distretto della Città di Castello,
d'Assisi e d'altri luoghi. Il duca d'Atene, i Perugini ed altri popoli
coll'esorcismo d'alcune migliaia di fiorini fecero passare questo mal
tempo in Romagna[1368]. Nel dì 7 di ottobre arrivò essa compagnia,
chiamata dagli scrittori la _gran compagna_, a Rimini, e gran danno
fece a quel distretto. Erasi ribellata la città di Fano a _Malatesta_
signore d'esso Rimini[1369]; e benchè vi accorresse _Pandolfo_
suo figliuolo, e pel castello, che si conservava tuttavia alla sua
divozione, uscito a battaglia coi cittadini, molti ne uccidesse;
pure non potè ricuperar la città. Il perchè Malatesta, avendo preso
al suo servigio quella bestial compagnia, verso il dì 6 di dicembre
andò all'assedio di Fano, la qual città se gli arrendè poscia nel
dì 15 di esso mese. Di gran faccende ebbero e di molti parlamenti
fecero in Ferrara _Obizzo marchese_ d'Este, _Mastino dalla Scala_ e
_Taddeo de' Pepoli_ signor di Bologna, o prevedendo o sentendo già le
minaccie che quella spietata gente volea scaricarsi sopra de' loro
Stati[1370]. Fecero essi lega insieme per questo, e v'entrarono i
signori d'Imola e Faenza, _Ostasio da Polenta_ signore di Ravenna e
Cervia. _Giovanni_ figliuolo di Taddeo Pepoli, assistito dalle suddette
amistà, con una bell'oste cavalcò a Faenza per contrastare il passo
al duca Guarnieri, se gli veniva talento di voltarsi a queste parti.
Circa tre mila e cinquecento cavalli fu detto che il Pepoli conducesse
a quell'impresa, oltre alla numerosa fanteria, ed oltre a due quartieri
del popolo di Bologna. Ma, senza far pruova dell'armi, si trovò poi
altro temperamento a questo bisogno, siccome vedremo all'anno seguente.
Secondo Galvano Fiamma[1371], essendo già morto _Aicardo arcivescovo_
di Milano, gli succedette in quell'insigne chiesa _Giovanni Visconte_,
fratello di _Luchino_, già vescovo e signor temporale di Novara, nel
dì 6 d'agosto dell'anno presente. A vele gonfie entra qui il suddetto
Fiamma nelle lodi di questo prelato, esagerando le di lui belle doti,
e specialmente la magnificenza, nel qual pregio superava tutti i
prelati d'Italia. Ma dimenticò egli di accennar anche l'estrema di lui
ambizione e i suoi troppo secolareschi pensieri, che noi vedremo saltar
fuori, andando innanzi. Aggiugne il medesimo scrittore, che macchinando
i Pavesi contra de' fratelli Visconti, cioè di _Luchino_ e d'esso
_Giovanni_, fecero questi un formidabil preparamento per terra e per
acqua affine di mettere l'assedio a Pavia. Tal fu il terrore incusso
a quel popolo, che trattarono tosto d'accordo con quelle condizioni
che vollero i Visconti, salvando bensì la libertà, ma con dipendenza
da essi. Morì nell'agosto di questo anno _Carlo Uberto_ re d'Ungheria,
e quella corona pervenne a _Lodovico_ suo figliuolo. L'altro suo
figliuolo _Andrea_ era alla corte di Napoli, sposo di _Giovanna_ nipote
del _re Roberto_, coll'espettativa della successione in quel regno.

NOTE:

[1356] Raynaldus, Annal. Eccles. Vitae Pontificum Romanorum, P. II,
tom. 3 Rer. Ital.

[1357] Gualvan. Flamma, de Gest. Azon., tom. 12 Rer. Ital.

[1358] Vitae Roman. Pontif., P. I et II, tom. 3 Rer. Ital.

[1359] Raynaldus, Annal. Ecclesiast. Vit. Nicolai Laurentii, tom. 3
Antiquit. Ital.

[1360] Petrarcha, lib. 2 Epist.

[1361] Giovanni Villani, lib. 11, cap. 138.

[1362] Istorie Pistolesi, tom. 11 Rer. Ital.

[1363] Giovanni Villani, lib. 11. Johannes de Bazano, Chron. Mutin.,
tom. 15 Rer. Ital.

[1364] Giovanni Villani, lib. 12, cap. 1.

[1365] Fazell., de Reb. Sic., dec. 2, lib. 9.

[1366] Giovanni Villani, lib. 12, cap. 13.

[1367] Cronica Sanese, tom. 15 Rer. Ital.

[1368] Chron. Caesen., tom. 14 Rer. Ital.

[1369] Chron. Estense, tom. 15 Rer. Ital.

[1370] Cronica di Bologna, tom. 18 Rer. Ital.

[1371] Gualvan. Flamma, de Gest. Azon., tom. 12 Rer. Italic.




    Anno di CRISTO MCCCXLIII. Indizione XI.

    CLEMENTE VI papa 2.
    Imperio vacante.


Si videro in quest'anno da papa _Clemente VI_ confermate contra di
_Lodovico il Bavaro_ tutte le censure di papa _Giovanni XXII_. Cercò
questi di placarlo[1372], e, a persuasione del re di Francia, che gli
facea dell'amico, spedì ad Avignone solenni ambasciatori con facoltà
di accettare tutte le condizioni che al papa fosse piaciuto d'imporgli.
Gli fu imposto di confessar tutte le eresie che gli venivano imputate,
di deporre l'imperio, e di nol ricevere se non dalle mani del papa;
di consegnar prima nelle mani d'esso pontefice la persona sua e de'
suoi figliuoli; e finalmente di cedere alla Sede apostolica molte
terre e diritti dell'imperio. Portate in Germania queste condizioni,
nella dieta de' principi furono trovate sì esorbitanti ed ignominiose,
che tutti protestarono non potersi elle accettare, e d'essere tutti
pronti a sostenere le ragioni dell'imperio contra della prepotenza
del papa, il quale intanto cavava buon profitto dalla vacanza di esso
coi censi imposti ai vicarii del regno italico. Ma papa Clemente già
tesseva una tela per creare un altro imperadore, siccome risoluto di
non voler mai in quel grado il duca di Baviera. Presto ce ne avvedremo.
Terminò il corso di sua vita in quest'anno nel giorno 19 di gennaio
_Roberto re_ di Napoli, e signore della Provenza e d'altri Stati in
Piemonte, principe non men celebre per la sua pietà, che per la sua
letteratura, per la giustizia, saviezza e per molte altre virtù.
Dal Villani è scritto[1373] ch'egli in vecchiaia si lasciò guastare
dall'avarizia, per cui restò erede di gran tesoro sua nipote. Nè vo'
lasciar di accennare che la morte di questo re vien posta da Domenico
da Gravina[1374], autore contemporaneo, _anno domini MCCCXLII, mense
januarii, decima Indictione, XIV die mensis ejusdem_; e però sarebbe
da riferire all'anno precedente, in cui correva l'indizione decima. La
Cronica Estense[1375] e la Sanese[1376] vanno anch'esse d'accordo col
Gravina. Tuttavia non si può dipartire dal Villani, il qual mette la
morte di esso re nel 1542, seguendo l'era fiorentina, e che conduce
l'anno 1542 sino al giorno 25 di marzo del nostro 1543. Con esso
convengono Giorgio Stella negli Annali di Genova[1377], Giovanni da
Bazano[1378] e gli storici napoletani. Però, in vece dell'_Indictione
X_, si dee credere che il Gravina scrivesse _Indictione XI_. Non restò
prole maschile del re Roberto, ma bensì due sue nipoti, figliuole del
fu _Carlo duca_ di Calabria, cioè _Giovanna_ e _Maria_. Erede del regno
fu la prima, già sposata col giovinetto _Andrea_ fratello di _Lodovico
re_ d'Ungheria, la quale fu poi coronata per le mani del _cardinale
Aimerico_ legato pontificio, ma senza che al consorte Andrea fosse
conferita la medesima corona. Si accorsero in breve i Napoletani del
fulmine sopra di loro scagliato nella caduta del savio re Roberto,
perchè non tardò a sconvolgersi il regno, e poscia ad andar tutto in
rovina. Di circa sedici anni era Giovanna, che, posta in libertà,
nè discernimento avea per guardarsi da chi cercava di sedurla, nè
mettea guardia alle sue giovanili inclinazioni. Cominciò a disamare
il marito, forse anche mai non l'avea amato, perchè non s'era egli per
anche saputo spogliare della barbarie ungarica, nè mostrava abbondanza
di prudenza e di senno. Insolentivano i suoi uffiziali e cortigiani
ungheri; e, per accrescere maggiormente il fuoco della dissensione, si
trovavano allora in Napoli molti principi della real casa, appellati
perciò i Reali, cadauno de' quali aspirava al regno, o almeno al
comando. Fra gli altri furbescamente, e al dispetto degli Ungheri,
Carlo duca di Durazzo sposò Maria sorella della regina Giovanna:
matrimonio che partorì molta discordia e peggiori conseguenze in
avvenire. Io non mi dilungherò maggiormente in descrivere il disordine
in cui restò la real corte di Napoli, perchè ciò esigerebbe una
narrazion troppo diffusa. Ne andrò solamente accennando i principali
avvenimenti, secondochè il filo della storia richiederà.

Nell'anno presente ancora a' dì 4 di gennaio, essendo già mancato di
vita _Bartolomeo Gradenigo_ doge di Venezia[1379], fu eletto per quella
dignità _Andrea Dandolo_, quel medesimo a cui siam tenuti per la bella
Storia veneta, da me data alla luce. Non avea egli che 36 anni, e pure,
contra l'uso di quella saggia repubblica, ascese al trono: cotanto era
in credito la di lui prudenza, onestà, sapere e cortesia. Vegniamo ora
agli affari di Firenze. Lo studio continuo di Gualtieri duca d'Atene,
signore di quella città, era di schiantare affatto la libertà de'
Fiorentini[1380], e di assodar sè stesso in un'assoluta signoria: al
qual fine avea contratta lega co' marchesi estensi, cogli Scaligeri,
Pepoli ed altri signori, abbassando intanto in casa chi poteva opporsi
a' suoi voleri, strapazzando la nobiltà, e valendosi di ministri
crudeli ed ingiusti. A così fatto asprissimo governo non era avvezzo nè
sapeva adattarsi il popolo di Firenze; e però si cominciarono a formar
segretamente delle congiure contra di lui da varii cittadini di tutti
gli ordini, senza che l'uno sapesse dell'altro. Della principale venne
in conoscenza il duca; ma ritrovato che vi teneano mano tante grandi
e potenti famiglie, servì questo solamente a mettere lui e il popolo
in maggior gelosia e timore. Pure avea egli messi i suoi pezzi a segno
per farne una memorabil vendetta nel giorno 20 di luglio, festa di
sant'Anna, quando nel medesimo giorno si alzò universalmente a rumore
la cittadinanza, risoluta di tutto mettere a repentaglio per liberarsi
dall'odiato non signore, ma tiranno. Abbarrata e asserragliata ogni via
della città per impedire il corso alla cavalleria del duca, corsero in
furia a rompere le prigioni delle Stinche, presero e saccheggiarono il
palazzo del podestà, ed assediarono il duca nello stesso palazzo. Gran
soccorso venne loro da Siena[1381], da San Miniato e da altri luoghi; e
maggiormente perciò animati strinsero tanto l'assedio, che obbligarono
il duca e i suoi Borgognoni per la fame a chiedere misericordia,
a dar loro nelle mani alcuni degli spietati suoi uffiziali della
giustizia, nella strage de' quali si sfogò alquanto la rabbia del
popolo. Consentirono in fine nel giorno terzo di agosto che il duca
se ne potesse uscire, salva la vita di lui e de' suoi, e di poter seco
condurre il bagaglio, con rinunziare giuridicamente ad ogni sua ragione
e pretensione sopra quella città. In questa maniera ricuperarono la
loro libertà, ma con gravissimo lor danno; imperciocchè Pistoia nel
dì 27 di luglio[1382] si ribellò, disfece il castello e cominciò a
reggersi a comune, tenendo nondimeno la parte guelfa. Arezzo, Volterra,
Colle e San Geminiano fecero altrettanto: sicchè ben caro costò a
Firenze la riacquistata sua libertà. A tali disavventure si aggiunse la
discordia cittadinesca fra i nobili e il popolo. Pretendeano i primi,
sì per la ragion comune della cittadinanza, come pel merito d'aver
cooperato al riacquisto della libertà, d'entrare a parte degli onori e
degli uffizii della città, e alcun di loro fu anche ammesso nel numero
dei priori; ma il popolo, sempre timoroso della prepotenza de' grandi
(e in fatti cominciò a provarne gli effetti), spronato da Giovanni
dalla Tosa e da altri, diedero un dì all'armi, e cacciarono i priori
nobili. Sdegnata perciò la nobiltà si preparava anch'essa a valersi
della forza; e, nata perciò un'universal sollevazione del popolo, si
venne a battaglia con alcune delle più potenti e ricche famiglie di
Firenze, specialmente co' Bardi e Frescobaldi, i palagi de' quali,
vinti colla forza e saccheggiati, furono dal fuoco distrutti. Si quetò
in fine il rumore, e Firenze fu ridotta a governo popolare, e, quel
ch'è più, al governo del popolo minuto.

Minacciando più che mai la gran compagnia masnadiera del _duca
Guarnieri_ di passar dalla Romagna su quel di Bologna[1383], _Taddeo
de' Popoli_ signore di quella città, invece di avventurare una
battaglia con gente disperata, e che nulla avea da perdere, s'appigliò
al saggio partito di difendersi coll'oro, e vi acconsentirono gli
Estensi e Scaligeri suoi collegati. Passò dunque nel giorno 25 o 26 di
gennaio quella barbarica armata pel contado di Bologna senza far danno.
Nel dì 28 o 29 venne ad accamparsi nelle ville del Modenese[1384] al
Colombaro, al Montale, a Mugnano, Formigine, Bazovara, e vi si fermò
per otto giorni[1385]. Contuttochè da Modena fosse recata a costoro
l'occorrente vettovaglia, pure fecero un netto di tutto il foraggio,
vino e masserizie dei contadini, e molti ancora della povera gente si
trovarono impiccati da razza cotanto spietata. Andarono poi nel dì
4 di febbraio su quel di Reggio, e di là sul Mantovano, commettendo
dappertutto indicibili danni e violenze. Tornarono dipoi sul Modenese
a Ganaceto, Soliera, Carpi, Campo Galliano, e ad altre ville. Tutto era
pieno di desolazione. L'ultimo ripiego per allontanar sì grave tempesta
fu di accordarsi con loro, pagando dieci mila fiorini d'oro: con che
dessero buoni ostaggi d'andarsene con Dio alle case loro. Fu data
esecuzione all'accordo; e quella mala gente piena d'oro e di spoglie,
parte se ne tornò in Germania, e parte divisa entrò al soldo di varii
principi d'Italia[1386]. Era in questi tempi guerra fra i _marchesi
estensi, Scaligeri_ e _Pepoli_ dall'una parte, _Luchino Visconte_ e i
_Gonzaghi_ dall'altra. Nel dì 21 di gennaio, avendo _Obizzo marchese_
d'Este qualche trattato in Parma, colle sue genti e con quelle de'
collegati, alle quali s'unirono Giberto da San Vitale, Vecchio de'
Rossi, Ugolino Lupo ed altri Parmigiani, segretamente cavalcò alla
volta di Parma. Perchè non ebbe effetto il trattato, se ne tornarono
indietro colle pive nel sacco, senza recar danno ad alcuno. Seguì
poi nel giorno 25 di marzo una tregua di tre anni fra il Visconte,
gli Estensi e gli altri alleati. Parimente nel maggio di quest'anno
_Mastino dalla Scala_ signor di Verona e Vicenza, ed _Ubertino da
Carrara_ signor di Padova[1387] giudicarono più spediente il dar fine
alla vecchia lor nemicizia, ed, insieme abboccatisi a Montagnana, si
abbracciarono e fecero pace fra loro: il che recò non poca gelosia ai
Veneziani, signori allora di Trivigi.

NOTE:

[1372] Albertus Argentinus, Chron. Raynaldus, Annal. Eccles.

[1373] Giovanni Villani, lib. 12, cap. 9.

[1374] Dominicus de Gravina, Chron., tom. 12 Rer. Ital.

[1375] Chron. Estense, tom. 15 Rer. Ital.

[1376] Cronica Sanese, tom. eod.

[1377] Georgius Stella, Annal. Genuens., tom. 17 Rer. Ital.

[1378] Johann. de Bazano, tom. 15 Rer. Ital.

[1379] Raphael Caresinus, Chron., tom. 12 Rer. Ital. Marino Sanuto,
Istor., tom. 22 Rer. Ital.

[1380] Giovanni Villani, lib. 12, cap. 15.

[1381] Cronica Sanese, tom. 15 Rer. Ital.

[1382] Istorie Pistolesi, tom. 11 Rer. Ital.

[1383] Chron. Bononiens., tom. 18 Rer. Ital. Matthaeus de Griffonibus,
Chron., tom. eodem.

[1384] Johann. de Bazano, Chron. Mutin., tom. 15 Rer. Ital.

[1385] Chron. Estense, tom. eod.

[1386] Gazata, Chron. Regiens., tom. 18 Rer. Ital.




    Anno di CRISTO MCCCXLIV. Indizione XII.

    CLEMENTE VI papa 3.
    Imperio vacante.


Nel dì 28 o 29 di maggio mancò di vita in Ferrara _Niccolò marchese_
d'Este, e al corpo di lui con gran solennità fu data sepoltura[1388].
Restò perciò unico signore di Ferrara e Modena il marchese Obizzo,
il quale in quest'anno appunto acconciò i suoi interessi con papa
_Clemente VI_, ricevendo da lui la conferma del vicariato di Ferrara,
con promettere l'annuo censo per quella città alla santa Sede, e un
altro per Argenta all'arcivescovo di Ravenna. In molte angustie si
trovavano in questi tempi _Azzo_ e _Guido da Correggio_ signori di
Parma. Durava contra di loro la nemicizia di _Mastino dalla Scala_,
collegato degli Estensi e de' Pepoli. Aveano anche sulle spalle i
Sanvitali, Rossi, Lupi ed altre potenti famiglie fuoruscite di quella
città, che faceano lor temere qualche occulta congiura fra gli stessi
cittadini. Vennero dunque in parere di vendere Parma al suddetto
marchese Obizzo per settanta mila fiorini d'oro. Non fu difficile al
marchese di ottenere da Mastino dalla Scala il beneplacito di accudire
a questo trattato, perchè così veniva lo Scaligero a vendicarsi de'
Correggeschi, e s'impediva che Parma non cadesse nelle mani di Luchino
Visconte, principe che più degli altri pensava a dilatare il suo
dominio. Stabilito il contratto nel dì 23 d'ottobre[1389], fu spedito
dal marchese con alcune squadre di cavalleria e fanteria Giberto da
Fogliano a prendere il possesso di quella città, che gli fu dato dal
suddetto Azzo da Correggio. Ma restò ben deluso Guido suo fratello,
perchè Azzo, aggraffato tutto quell'oro, niuna parte a lui ne lasciò
toccare; laonde Guido con Giberto ed Azzo suoi figliuoli disgustato
si ritirò a Brescello e Correggio sue terre. Tenuto fu poscia un
parlamento in Modena nel dì quarto di novembre, dove, intervenuti
_Mastino dalla Scala_, e il suddetto _Azzo_ con _Giovanni_ suo fratello
e Cagnolo nipote, cederono ogni lor ragione sopra Parma al marchese
Obizzo. Disposte in questa maniera le cose, ed ottenuto un passaporto
da _Filippino da Gonzaga_ signore di Reggio, si mosse da Modena il
marchese nel dì 10 di novembre con quantità numerosa di fanti e cavalli
per andare a visitar l'acquistata città. Seco erano _Malatesta_ signore
di Rimini, _Ostasio da Polenta_ signor di Ravenna e Cervia, _Giovanni_
figlio di _Alberghettino dei Manfredi_ signor d'Imola, ed altra fiorita
nobiltà. Incontrato ed accolto con somma allegrezza dai Parmigiani, nel
dì 24 di novembre fu da essi eletto e proclamato per loro signore. Fin
qui il sereno non potea essere più bello, ma durò ben poco.

In questo mentre Filippino da Gonzaga, ito a Milano, congiurò con
Luchino Visconte alla rovina dell'Estense, e niuna difficoltà trovò
in lui, perchè gli fece sperar l'acquisto di Parma. Luchino, senza
mettersi in pena per la tregua già stabilita coll'Estense, diede al
Gonzaga ottocento cavalieri, e molte bande di fanti e balestrieri,
che segretamente per varie vie s'inviarono a Reggio[1390]. Ora nel
dì 6 di dicembre, dopo aver lasciato buon ordine in Parma, si mise
in viaggio il marchese colle sue genti per tornarsene a Modena, e
si fermò la notte a Montecchio. Nel giorno seguente, arrivate le sue
milizie alla villa di Rivalta del distretto di Reggio di Lombardia,
scoppiò il tradimento del Gonzaga, ch'era in agguato con tutte le
sue forze, ed improvvisamente assalì i mal venuti. Marciavano senza
alcuna ordinanza e con tutta pace le genti dell'Estense, e perciò
furono ben tosto messe in isconfitta, restando prigioni settecento
ventidue persone, e fra loro molti contestabili e nobili, cioè
Giberto da Fogliano con un figliuolo e nipote, Giovanni de' Malatesti
da Rimini, Sassuolo da Sassuolo, ed altri ch'io tralascio. Per la
valida difesa de' Tedeschi fu riscosso dalle mani de' nemici il
_marchese Francesco_ Estense figliuolo del fu _Bertoldo_. Veniva
dietro alle sue genti il marchese Obizzo cogli altri signori, e,
udito l'inaspettato colpo, si ritirò a Montecchio, e di là a Parma.
Gran rumore fece per tutta Lombardia la fellonia ed infame impresa
di Filippino da Gonzaga[1391]; ed egli se ne scusava con dire d'aver
bensì conceduto il passaporto per l'andare, ma non già pel ritornare:
scusa da non adoperarsi se non da principi di mala fede e di poca
onoratezza. Dopo avere il marchese Obizzo lasciato per suo vicario
in Parma il marchese Francesco suddetto, nel dì 21 di dicembre venne
a Piolo, poscia a Frassinoro e Monfestino, e nel dì del santo Natale
fu in Modena. _Mastino dalla Scala_, il _Pepoli_ e _Francesco degli
Ordelaffi_, ognun di essi gli mandò rinforzi di gente. Erasi _Luchino
Visconte_ disgustato co' Pisani[1392] pel mal trattamento (diceva
egli) da lor fatto a _Giovanni da Oleggio_ suo capitano[1393], e per
aver essi cacciati dalla città di Lucca i figliuoli di Castruccio.
Ai potenti non mancano mai pretesti per isfoderar la spada contra chi
è da meno, Mandò perciò in aiuto del vescovo di Luni mille e ducento
cavalieri. Pietrasanta e Massa furono prese dal vescovo, e la gente di
Luchino nel dì 5 d'aprile in una battaglia diede una fiera percossa ai
Pisani, e passò anche sul loro contado, prendendo varie terre. Se non
era la pestilenza ch'entrò nell'armata del Visconte, si trovava a mal
partito il comune di Pisa. La instabile città di Genova cangiò di doge
sul fine di quest'anno[1394]. Era malveduto _Simone Boccanegra_ dalle
quattro principali famiglie di quella città, cioè dai Doria, Spinoli,
Fieschi e Grimaldi, in parte allora fuoruscite. Di gran partigiani
aveano queste entro e fuori di Genova. Però venuti i fuorusciti ne'
borghi della città, senza recar danno alcuno, il Boccanegra, accortosi
di quel che si tramava, non volle aspettare di scendere per forza,
ma occultamente nel dì 23 di dicembre si ritirò co' fratelli e colla
famiglia, andando a Pisa. Entrarono gli usciti; la pace si ristabilì,
e poi, non senza tumulto, fu nel giorno di Natale proclamato doge di
quella città _Giovanni da Murta_ dell'ordine de' nobili. Ma poco stette
a sconvolgersi Genova per la divisione e discordia, troppo allora
familiare in quell'altero popolo, siccome apparirà all'anno seguente.

NOTE:

[1387] Cortusiorum Histor., tom. 12 Rer. Ital.

[1388] Chron. Estense, tom. 15 Rer. Ital. Johannes de Bazano, Chron.
Mutinense, tom. eod.

[1389] Chron. Estense, tom. 15 Rer. Ital. Gazata, Chron. Regiens., tom.
18 Rer. Ital.

[1390] Istorie Pistolesi, tom. 11 Rer. Ital.

[1391] Giovanni Villani, lib. 12, cap. 34. Gazata, Chron. Regiens.,
tom. 18 Rer. Ital.

[1392] Giovanni Villani, lib. 12, cap. 25.

[1393] Istorie Pistolesi, tom. 11 Rer. Ital.




    Anno di CRISTO MCCCXLV. Indizione XIII.

    CLEMENTE VI papa 4.
    Imperio vacante.


Fu memorabile quest'anno per l'orrida tragedia della morte d'_Andrea_
fratello di Lodovico re d'Ungheria, e marito di Giovanna I regina di
Napoli[1395]. Dolevasi egli di veder la corona sul capo alla moglie, e
sè stesso privo di quell'onore, e, per conseguente, di poca autorità,
contro i patti già stabiliti nel suo accasamento. Tanto maneggio si
fece in Avignone, che papa _Clemente VI_ finalmente ordinò la sua
coronazione, e deputò un cardinale legato per la funzione. Allora
fu che la regina, la quale non amava di aver compagni sul trono, e
taluno dei Reali, aspiranti al trono medesimo, e i malvagi ministri,
de' quali abbondava allora la corte di Napoli, determinarono di
togliere di vita questo principe, prima ch'egli giugnesse a prendere
in mano le redini del governo. Qui, secondo le passioni ordinarie
degli storici, gran discordia si truova in assegnar le cagioni
dell'avversione di Giovanna al principe marito. Alcuni ci rappresentano
essa Giovanna innocente, ed Andrea per giovane di poco senno, barbaro
ne' suoi costumi, circondato da ministri ungheri più barbari di lui e
insolenti[1396]. Sognarono ancora ch'egli non era atto a soddisfare ai
doveri del matrimonio. Altri poi cel dipingono[1397] per un agnello e
principe dotato di molta virtù, ed essere solamente stato imprudente
nel lasciarsi scappare di bocca che gastigherebbe chiunque allora
si abusava della confidenza colla regina, in obbrobrio d'essa e in
danno del pubblico. Aggiungono che Giovanna s'era data ad una vita
libertina, e, vivendo in adulterio, e in una corte, dove trionfava
il vizio, non potea sofferire che il marito giugnesse al comando, per
cui anche a lei sarebbe toccata la briglia. Quel che è certissimo, nè
osa negarlo Tristano Caracciolo[1398], il qual pure prese, un secolo e
più dipoi, a difendere la fama di questa regina, essa fu consapevole
dell'infame trattato contro il marito. Venuta quella corte a diporto
ad Aversa, nella mezza notte del dì 18 di settembre i camerieri
svegliarono _Andrea_, e col pretesto che in Napoli fosse tumulto, il
fecero uscir di camera della regina. Ma non così tosto fu uscito, che
i congiurati gli misero un laccio alla gola e lo strozzarono; poscia
da una finestra gittarono il di lui corpo giù nel giardino, come se
colà fosse caduto da sè stesso. Che orrore, che strepito facesse un
sì barbaro assassinio in Aversa, in Napoli, anzi per tutta Europa,
non si può dire. Nella Cronica Estense[1399] è narrato diffusamente
il fatto. Piena allora di paura corse la regina Giovanna a Napoli, e,
sentendo vicina una sollevazione, non potè di meno di non permettere
che fosse formato processo: laonde aspra giustizia si fece d'alcuni, ma
senza toccare _Carlo duca_ di Durazzo, creduto manipolatore di tanta
iniquità; e molto men contro la regina, la quale tanto al papa quanto
al re d'Ungheria volle far credere d'essere innocente, senza nondimeno
che ne restasse persuaso alcuno. Infiniti malanni produsse poi questo
esecrando eccesso, che accenneremo fra poco.

Terminò sua vita in quest'anno nel dì 25, oppure in uno de' seguenti
giorni di marzo, _Ubertino da Carrara_ signore di Padova[1400], con
lasciar dopo di sè la memoria d'essere stato uomo violento, perduto
nella libidine, ed implacabil persecutore de' suoi ribelli. Dichiarò
suo successore ed erede _Marsilietto Pappafava_ della casa da Carrara,
e suo parente, ma lontano. Era quest'uomo dabbene e giusto, prometteva
perciò un buon governo al popolo suo; ma non seppe il misero ben
guardarsi dall'ambizione altrui. _Jacopo da Carrara_, figliuolo di
Niccolò e nipote del suddetto Ubertino, parendogli fatto gran torto
nell'anteporre a lui Marsilietto, dopo aver guadagnato con belle
promesse alcuni dei di lui familiari[1401], nella notte del di cinque,
oppure nove di maggio introdotto con molti armati nella camera di
esso Marsilietto, quivi a man salva l'uccise. Servitosi poi del di lui
sigillo, prima che si divolgasse il micidiale eccesso, fece prendere
la tenuta di Monselice e delle altre fortezze, si assicurò de' nipoti
di Marsilietto, e dal popolo, che non potea di meno, venuto il dì,
fu proclamato signore. Non bastò a _Filippino Gonzaga_ d'aver fatto
l'insulto ad _Obizzo marchese_ d'Este, che narrai nell'anno precedente;
mosse anche aperta guerra a lui, e a _Mastino dalla Scala_ di lui
collegato. _Luchino Visconte_ era quegli che facea forte colle sue
genti il Gonzaga, ridendosi della tregua non ancor finita coll'Estense.
Nel dì 22 di gennaio marciò Filippino sul Veronese coll'esercito suo a'
danni degli Scaligeri, e vi si fermò alquanti giorni. Capitò in questi
tempi in Lombardia un legato del papa con far correre voce di voler
mettere pace fra i principi; ordinò anche molti parlamenti, ma senza
giovare ad alcuno. Ebbe nondimeno l'avvertenza di giovare a sè stesso,
perchè fu ben regalato da tutti; e quasi che fosse venuto solamente per
rallegrar la sua borsa, senza prendersi maggior briga, se ne andò con
Dio.

Durando tuttavia la guerra del suddetto _Luchino Visconte_ contra
de' Pisani[1402], spedì egli in Toscana con gran gente il suddetto
Filippino. In tali angustie si trovarono allora i Pisani, che
cominciarono a trattare di comperar la pace; e buon per loro che
allora il Visconte e il Gonzaga ebbero bisogno di accudire ai loro
affari di Lombardia, e di richiamar di Toscana le loro milizie.
Promisero i Pisani di pagare a Luchino ottanta mila fiorini d'oro
(il Villani dice cento mila[1403]) per una volta sola, ed ogni anno
un palafreno e due falconi, e di rendere i lor beni ai figliuoli di
Castruccio. Ecco se sapeva il Visconte far ben profittare l'armi sue
in questi tempi. Intanto _Obizzo marchese_ d'Este avea stretta una
buona lega con _Mastino dalla Scala_ e con _Taddeo de' Pepoli_ contra
di Luchino e dei Gonzaghi, per difesa della sua città di Parma[1404];
e, quantunque il Pepoli promettesse molto, ed attendesse poco, pure
colle sue forze e con quelle poche che potè ricavar da essi alleati,
nel dì 16 di marzo cavalcò sul Reggiano, ed impadronissi di San Polo,
delle quattro castella, di Covriago e d'altri luoghi. Nel dì 4 d'aprile
i Rossi cogli altri Ghibellini di Parma, attizzati dal segreto favore
di Luchino, fecero una sollevazione in Parma. Il _marchese Francesco
d'Este_, vicario ivi per Obizzo, coi Sanvitali e coi Guelfi prevalse
all'empito loro; laonde molti furono presi e decapitati. Venuto poscia
un buon rinforzo di Tedeschi a Parma, inviato colà da Mastino, nel dì
26 di giugno si mosse da Parma l'esercito estense, e, all'improvviso
presentatosi alla città di Reggio, diede la scalata alle mura, e
gran gente v'entrò combattendo fino alla piazza[1405]. Quel popolo,
trovandosi troppo tenagliato, nulla più desiderava che di rimettersi
sotto gli Estensi. Ma perchè non giunse a tempo, per mancanza di
scale, l'aiuto che occorreva, furono respinte da _Filippino_ le
genti dell'Estense, e molti vi rimasero presi, uccisi ed annegati
nelle fosse. Tornate poi che furono in Lombardia le soldatesche di
Luchino[1406], maggiormente si rinforzò la guerra. Grossissima era
l'oste del Visconte e de' Gonzaghi; questa, dopo aver preso Soragna e
Castelnuovo, si accampò a Colecchio. Uscì anche di Parma il marchese
Francesco Estense, e si mise a fronte dell'esercito nemico. Andò
il guanto della disfida per una giornata campale, che fu esibita
ed accettata da esso marchese; ma quando pur si credea imminente il
conflitto, le genti del Visconte si ritirarono, ed ebbero dipoi alcune
spelazzate da quei dello Estense.

Ribellossi nel mese d'agosto di questo anno ai Veneziani la città di
Zara[1407]. Un potente esercito per mare e per terra fu spedito colà
affine di ricuperarla. Furono fatte molte bastie intorno alla terra, e
dati de' furiosi assalti; ma quel popolo con gran vigore si sostenne, e
soffrì l'assedio per tutto il verno seguente. Quando si credea rimessa
la pace in Genova per l'elezione di _Giovanni da Murta_ doge[1408],
dovendovi rientrare senza armi i fuorusciti, si sconcertarono più
che mai gli affari. Non fu permesso ai nobili il ritorno alla patria;
anzi il popolo sollevossi, e li costrinse coll'armi a ritirarsi dai
borghi della città; e dipoi, formato un esercito, marciò per ricuperar
dalle mani d'essi nobili Porto Maurizio, Diano e Oneglia; e in fatti
ritornarono in lor potere que' luoghi. Per mettere fine a questa
confusione, fu rimessa a _Luchino Visconte_ la decision delle loro
liti; e questi, dopo avere nel dì 18 di giugno intimata la tregua fra
essi, nel dì 6 di luglio proferì poi il laudo della pace, per cui fu
permesso ai fuorusciti di tornare in Genova, a riserva d'alcuni degli
Spinoli, Grimaldi e Fieschi, obbligati a stare dieci miglia lungi dalla
città. Passò in questo anno per Genova e Bologna _Umberto Delfino_ di
Vienna[1409], spedito da papa _Clemente VI_ per generale d'un esercito
di crociati contra de' Turchi, facendo predicar dappertutto la medesima
crociata. Giunto a Ferrara, fu ben ricevuto e ragalato dal marchese
Obizzo, e di là passò in Levante, ma senza farvi alcuna prodezza: il
perchè impoverito se ne tornò indietro, e gli affari dei cristiani in
Oriente seguitarono ad andar peggio che prima. Scorretto dee essere il
testo della Cronica Veronese, mentre scrive che in quest'anno[1410]
_Bernabò Visconte_ nipote di Luchino prese per moglie _Beatrice_,
soprannominata Regina, figliuola di _Mastino dalla Scala_. Succederono
tali nozze dopo la morte d'esso Luchino, e nell'anno 1550, siccome dirò
andando innanzi.

NOTE:

[1394] Georg. Stella, Annal. Genuens., tom. 18 Rer. Ital.

[1395] Giovanni Villani, lib. 12, cap. 50. Dominicus de Gravina, tom.
12 Rer. Ital.

[1396] Johann. de Bazano, Chron. Mutinens., tom. 15 Rer. Ital.

[1397] Petrarcha, lib. 6, Epist. 5. Vita Clementis VI, P. II, tom. 3
Rer. Ital.

[1398] Tristan. Caracciol., in Johann. I Vit., tom. 22 Rer. Ital.

[1399] Chron. Estense, tom. 15 Rer. Ital.

[1400] Cortus. Histor., tom. 12 Rer. Ital. Gatari, Istor. Padov., tom.
17 Rer. Ital.

[1401] Chron. Estens., tom. 15 Rer. Ital.

[1402] Istorie Pistolesi, tom. 11 Rer. Ital.

[1403] Giovanni Villani, lib. 12, cap. 37.

[1404] Chron. Estense, tom. 15 Rer. Ital.

[1405] Gazata, Chron. Regiens., tom. 18 Rer. Ital.

[1406] Istorie Pistolesi, tom. 11 Rer. Ital.

[1407] Chron. Estense, tom. 15 Rer. Ital. Cortus. Histor., tom. 12 Rer.
Ital. Marino Sanuto, Istor., tom. 22 Rer. Ital. Caresinus, Chron., tom.
12 Rer. Italic.

[1408] Georgius Stella, Annal. Genuens., tom. 17 Rer. Ital.

[1409] Raynaldus, in Annal. Eccles.

[1410] Idem, ibidem.




    Anno di CRISTO MCCCXLVI. Indiz. XIV.

    CLEMENTE VI papa 5.
    CARLO IV re de' Romani 1.


Mosse in quest'anno _papa Clemente_ le macchine tutte per abbattere
l'odiato _Lodovico Bavaro_, che s'intitolava re dei Romani ed
imperadore. Un pezzo era che si maneggiava di mettere sul trono cesareo
_Carlo marchese di Moravia_, figliuolo di _Giovanni re_ di Boemia. Si
effettuò in questo anno il negoziato. Il principe Carlo e il re suo
padre vennero ad Avignone; concertarono col pontefice quanto occorreva;
gli promisero quanto egli richiedeva. E però si videro fulminate
nuove censure contra del Bavaro, e si ordinò agli elettori di venire
ad una nuova elezione[1411], con avere il re di Francia comperati i
voti di alcuni a caro prezzo. Verso il fine di luglio fu eletto dalla
maggior parte d'essi elettori in re de' Romani il suddetto principe,
che fu poi appellato _Carlo IV_ fra gl'imperadori. E giacchè non gli
fu permesso di ricevere la corona in Aquisgrana, la coronazione sua
seguì nella città di Boemia nel dì 25 di novembre. Fiera discordia
nacque in Germania per questa elezione. I più la tenevano per invalida,
e chiamavano Carlo l'_imperadore de' preti_. E perciocchè in questi
tempi a' dì 24 d'agosto[1412] nella sanguinosissima battaglia accaduta
a Cresci fra le armate di _Filippo re_ di Francia e di _Odoardo re_
d'Inghilterra, colla totale sconfitta della prima, restò trucidato con
altri gran signori _Giovanni re di Boemia_, che era ito in soccorso
del re di Francia suo gran protettore, non mancarono gli aderenti del
Bavaro, secondo l'uso dei ciechi mortali, di attribuire la di lui
morte all'essersi egli ribellato contro il sovrano, cioè contro la
casa di Baviera. Ma nell'anno venturo noi vedremo quetato lo scisma
insorto fra questi due pretendenti alla corona imperiale. Per la morte
da noi sopra narrata di _Andrea_, destinato re di Napoli, seguitò
maggiormente a scompigliarsi quel regno. Chi teneva, siccome dissi,
per innocente, e chi per colpevole la _regina Giovanna_ di sì enorme
assassinio, e chi era per lei, e chi contra di lei. Già si disponeva
_Lodovico re_ di _Ungheria_ a calare in Italia, non tanto per desio di
vendicare la morte obbrobriosa del fratello, quanto per isperanza di
far suo il regno di Napoli. Non dormì già in tanto sconvolgimento di
cose _Lodovico_ giovane _re di Sicilia_, o, per dir meglio, il tutore
suo zio. La città o terra di Milazzo, già occupata in quest'isola
dal _re Roberto_, ubbidiva tuttavia alla regina Giovanna. Andò ad
assediarla l'esercito siciliano; e perchè non correano le paghe, a
cagione dei suddetti disordini, quel presidio con patti onorevoli
rendè la terra. Tentò ancora il re unghero di far lega col siciliano
contra della regina Giovanna; ma perchè l'Aragonese faceva istanza che
restasse affatto libera la Sicilia dalle pretensioni dei re di Napoli,
non seguì per ora accordo alcuno fra essi. Continuando i Veneziani
l'assedio della ribellata Zara con istrage vicendevole di gente[1413],
quel popolo, piuttostochè ricorrere alla misericordia, volle darsi a
Lodovico re d'Ungheria, e gli spedì ambasciatori per questo. Di buon
cuore accettò questi l'offerta, e con un formidabile esercito venne al
loro soccorso nel mese di giugno. Molti furono gli assalti dati alle
bastie de' Veneziani, ma senza frutto. Finalmente in campagna aperta
nel di primo di luglio si venne ad un fatto d'armi, che riuscì glorioso
per l'esercito veneto. Il perchè il re unghero, o perchè scorgesse
l'impossibilità di vincere contro gente così valorosa ed ostinata nel
proposito suo, oppure perchè maggiormente gli stesse a cuore l'impresa
del regno di Napoli, con poco onore ricondusse a casa le immense sue
soldatesche, molto nondimeno scemate. Allora fu che gli Zarattini,
vedendo fallita ogni loro speranza, implorarono il perdono, che dai
saggi Veneziani non fu loro negato; e così tornò quella città alla lor
divozione, dopo avervi (dicono i Cortusi[1414]) impiegata la somma d'un
milione per riacquistarla.

Sul fine del carnovale, essendo spirata la tregua fra i Gonzaghi
signori di Mantova e Reggio, e gli Scaligeri signori di Verona e di
Vicenza, _Alberto dalla Scala_ coll'esercito suo corse depredando sino
alle porte di Mantova[1415]. _Obizzo marchese_ d'Este anche egli fece
vigorosa guerra ad essi Gonzaghi dalla parte di Modena. Ma siccome
egli trasse a ribellione i Manfredi e Roberti nobili di Reggio, così
ancora i Gonzaghi ebbero maniera d'indurre a ribellarsi al marchese
le castella di Gorzano e di San Felice. Presero ancora la terra di
Cuvriago, e fecero gran danno al Parmigiano. Cogli aiuti di Mastino
dalla Scala avea il marchese Obizzo unito un potente esercito di circa
cinque mila cavalli, oltre alla numerosa fanteria, con disegno di
vettovagliare la città di Parma, o di dar battaglia ai nemici, se si
presentava l'occasione; e a questo fine fece marciar la sua gente nel
dì 25 di luglio sul Reggiano. Ma da lì a pochi giorni Mastino dalla
Scala richiamò dodici bandiere di gente d'armi tedesca dallo esercito
del marchese, per mandarle in aiuto di Luchino Visconte. Venne con ciò
a scoprirsi che era seguita una segreta concordia fra gli Scaligeri
e il Visconte, contro ai patti della lega. Questo inaspettato colpo
fece allora prendere altre misure al marchese, il quale, conoscendosi
abbandonato e tradito dagli amici, e scorgendo la troppa difficoltà
di poter sostenere Parma, città con cui non comunicavano i suoi
Stati, ed attorniata da potenti nemici, cioè dal Visconte signore di
Cremona, Borgo San Donnino e Piacenza, oltre ad altre città, e dai
Gonzaghi signori di Mantova e Reggio: cominciò a trattar segretamente
di una onorevol concordia collo stesso _Luchino Visconte_, giacchè
egli era il sostenitor de' Gonzaghi, e facea l'amore a Parma, ma
senza mostrare di farlo. Accadde che in questi tempi _Isabella del
Fiesco_, moglie di esso Luchino, la quale finora niun maschio gli avea
partorito, diede alla luce in un parto due figliuoli con indicibile
allegrezza del marito e dei Milanesi[1416]. Si mosse dunque da Ferrara
il marchese Obizzo, accompagnato da _Ostasio da Polenta_ signore
di Ravenna, e da molta nobiltà, nel dì 7 di settembre[1417], e per
la strada di Verona arrivò alla terra di Novato sul Bresciano, dove
furono ad incontrarlo _Matteo Visconte_ e _Bruzio_ figliuolo naturale
di Luchino, che gli fecero molto onore. Fu ad incontrarlo a Cassano
_Giovanni Visconte arcivescovo_ di Milano, che l'accompagnò fino alla
città, dove, alloggiato nel palazzo d'esso arcivescovo, ricevè da lui
e da Luchino quante finezze e carezze egli seppe desiderare. Fecesi
con gran pompa il battesimo dei due figliuoli di Luchino, al primo
dei quali fu posto il nome di _Luchino Novello_: e li tennero al
sacro fonte esso _marchese Obizzo, Giovanni marchese di Monferrato,
Castellano da Beccheria_ signor di Pavia, ed _Ostasio da Polenta_,
onorevoli doni fecero ai fanciulli e alla madre. Allora fu che il
marchese Obizzo cedette a Luchino Visconte la città di Parma[1418] con
essere rimborsato da lui del danaro speso in acquistarla da Azzo da
Correggio. Ebbero occasion di piagnere i Parmigiani, avendo cambiato un
placido padrone in un asprissimo, che non tardò a spogliar di tutte le
loro fortezze que' nobili. Partissi poi da Milano il marchese Obizzo
nel dì 26 di settembre; e, giunto che fu a Ferrara, tanto si adoperò
presso di lui Mastino dalla Scala assistito da un ambasciatore di
Luchino Visconte, che lo indusse nel dì 27 d'ottobre a pacificarsi coi
Gonzaghi, e la pace fu solennemente stipulata dipoi in Modena nel dì 12
di dicembre.

Colla giunta di Parma crebbe non poco la potenza dei due fratelli
Visconti _Luchino_ e _Giovanni_. Ma si dee aggiugnere ch'egli ebbe
in varii tempi anche la signoria d'Asti, città potente ne' secoli
andati[1419]. Perchè la nobil casa dei Soleri, di fazione guelfa,
possedendo ventiquattro castella ed altre fortezze, voleva padroneggiar
troppo in quella città, i Ghibellini, cioè i Gottuari, Isnardi e
Turchi, chiamarono _Giovanni marchese_ di Monferrato, e gli diedero
il dominio della città sotto certi patti. Scacciati di colà i Soleri,
gran guerra cominciarono contra dei cittadini coll'aiuto delle terre
del Piemonte spettanti al _re Roberto_. Però quel popolo invitò a
quella signoria (non so dirne l'anno preciso) _Luchino Visconte_, il
qual poscia distrusse tutte le famiglie de' Soleri, con ridurli a non
possedere un palmo di terreno sull'Astigiano. Nè qui si ristrinse
l'industria e fortuna di Luchino. Acquistò anche Bobbio, Tortona
nell'anno seguente, ed Alessandria, non so quando. Tolse al re Roberto,
oppure alla _regina Giovanna_, nel seguente anno la città d'Alba,
Cherasco, ed altre terre sino a Vinaglio e all'Alpi; e parimente
nell'anno presente gli fu data la signoria, ossia l'alto dominio della
Lunigiana[1420]. Se fosse sopravvivuto più, non restava probabilmente
terra in Piemonte che non venisse alle sue mani. Di questo passo
camminava ad un sì alto ingrandimento la casa dei Visconti, con
far gran paura ad ogni vicino. Eppure andò essa dipoi tanto più
oltre, siccome vedremo. A petizione di _Lodovico re_ d'Ungheria in
quest'anno[1421] _Niccolò Gaetano conte_ di Fondi, nipote del fu papa
_Bonifazio VIII_, cominciò la guerra contro la _regina Giovanna_ nella
Campania, coll'impadronirsi di Terracina e del castello d'Itri presso
Gaeta. La stessa città di Gaeta sollevatasi, non volle più ubbidire
alla regina. Io non so come Giorgio Stella racconti sì diversamente
questa faccenda, con dire[1422] che, giunta a Terracina l'armata
navale dei Genovesi, composta di ventinove galee, comandata da Simone
Vignoso, a forza d'armi fece ritirare da quell'assedio il conte di
Fondi; essersi il popolo di Terracina sottomesso al dominio del comune
di Genova; ed aver essi Genovesi cacciato da Sessa il suddetto conte,
il qual dianzi avea tolta quella città alla regina Giovanna. Scrive
inoltre lo Stella, avere la flotta genovese continuato il suo viaggio
in Levante, ed interrotti i disegni del delfino di Vienna, arrivato coi
crocesignati in quelle parti, giacchè i Genovesi pensavano solamente
al proprio vantaggio, e non a secondare i desiderii del papa e le
mire della crociata. Poscia nel dì 16 di giugno, sbarcati nell'isola
di Scio, impresero l'assedio di quel castello, e lo costrinsero alla
resa nel dì 5 di settembre: con che tutta quell'isola cominciò ad
ubbidire a' Genovesi. Impadronironsi ancora di Foglia vecchia e di
Foglia nuova, e maggiori progressi ancora avrebbero fatto, se la ciurma
delle galere, mossa a sedizione, non avesse fatto svanire altre loro
idee. Fu in questo anno un'estrema carestia per quasi tutta l'Italia,
e maggiormente questa inasprì nell'anno seguente, per essere andati a
male i raccolti a cagion delle dirotte pioggie.

NOTE:

[1411] Albertus Argent., Chron.

[1412] Giovanni Villani, lib. 12, cap. 66.

[1413] Chron. Estens., tom. 15 Rer. Ital. Johannes de Baiano, Chron.
Mutinens., tom. eod.

[1414] Cortus. Histor., tom. 12 Rer. Ital.

[1415] Chron. Estense.

[1416] Cortus. Histor., tom. 12 Rer. Ital.

[1417] Chron. Estense, tom. 15 Rer. Ital.

[1418] Gazata, Chron. Regiens., tom. 18 Rer. Ital.

[1419] Petrus Azarius, Chron., cap. 9, tom. 16 Rer. Italic.

[1420] Chron. Estense, tom. 15 Rer. Ital.

[1421] Giovanni Villani, lib. 12, cap. 73.




    Anno di CRISTO MCCCXLVII. Indiz. XV.

    CLEMENTE VI papa 6.
    CARLO IV re de' Romani 2.


Divenuto già re de' Romani e re di Boemia _Carlo_ figliuolo del fu
_re Giovanni_, perchè pretendeva il contado del Tirolo, che gli
era contrastato da _Lodovico il Bavaro_ e da _Lodovico marchese_
di Brandeburgo suo figliuolo, venne in abito di pellegrino a Trento
con isperanza di ridurre alla sua ubbidienza quel paese[1423]. Non
gli mancò d'assistenza papa _Clemente VI_, perciocchè mosse con
premurose lettere _Luchino Visconte, Mastino dalla Scala_, il patriarca
d'Aquileia e i signori di Mantova a prestargli aiuto; ed ognuno in
fatti spedì colà un gagliardo rinforzo di cavalleria e fanteria. Se
gli diede il popolo di Trento, ed egli nel dì 27 di marzo assistè alla
messa in quel duomo in abito imperiale. Impadronissi ancora di Feltro
e di Belluno. Essendo poi passato all'assedio di Marano nel Tirolo,
eccoli sopravvenire il marchese di Brandeburgo con forze superiori di
armati, che gli diede una rotta, e il fece fuggire a Trento. Ma si mutò
in questo anno faccia alle cose; imperciocchè trovandosi _Lodovico
il Bavaro_ alla caccia nel dì 11 di ottobre[1424], sorpreso da un
colpo d'apoplessia e caduto da cavallo, spirò l'anima sua. V'ha chi
dice esser egli morto con segni di penitenza, lo niegano altri; ma è
fuor di dubbio che da niun sacerdote ebbe l'assoluzion de' peccati
e delle censure[1425], portando al mondo di là una pesante soma di
colpe principesche e private. La morte sua fu la vita di _Carlo IV
re_ dei Romani, perchè i suoi affari cominciarono immediatamente
a prosperare, con riconoscerlo per re molti principi e non poche
città della Germania, quantunque non mancassero altri che passarono
all'elezione di _Odoardo re_ d'Inghilterra, poi di _Federigo marchese_
di Misnia, e poi di _Guntero conte_ di Suarzemburgo. Con danari seppe
il re Carlo indurre i due ultimi a non accettare, o a rinunziare
l'esibita corona. Per lo contrario, in Italia si aprì un nuovo teatro
di calamità a cagione di _Lodovico re_ d'Ungheria, ansante di vendicar
la morte ignominiosa del fratello _Andrea_, ma più di conquistare il
regno di Napoli, al qual fine determinò di passare egli in persona in
Italia. Spedì innanzi i suoi ambasciatori, per aver libero il passo
da' principi italiani; e questi, giunti a Ferrara nel dì 24 d'aprile,
ebbero buon accoglimento dal _marchese Obizzo_ d'Este. Continuato
poscia il lor viaggio, arrivarono ai confini del regno, e cominciarono
dei maneggi per muovere a ribellione que' popoli. Certo è che, a
papa _Clemente VI_ non piaceva che un sì potente principe venisse a
piantar il piede nel regno di Napoli. Oltre di che, a cagione del suo
soggiorno in Provenza, terra della _regina Giovanna_, pendeva più a
favorir questa che quello. Intanto essa regina nel dì 20 d'agosto sposò
_Luigi principe_ di Taranto, uno de' Reali[1426]: matrimonio in que'
tempi disapprovato dagli zelanti cristiani. Alcuni credono ch'ella fin
d'allora ne ottenesse la dispensa dal pontefice. Il Rinaldi meritamente
la riferisce all'anno seguente. Accordossi ancora la regina Giovanna
con _Lodovico re di Sicilia_, cedendo ad ogni pretensione sua sopra
quell'isola, con patto che egli, in occasione di guerra, dovesse
mantenere al di lei servigio quindici galee. Mancò ad un tale accordo
l'approvazione del papa, diretto padrone della Sicilia.

Gran voglia aveva _Isabella del Fiesco_, moglie di _Luchino Visconte_,
di veder la rara e magnifica città di Venezia. Però pubblicò in
quest'anno un voto da lei fatto, allorchè fu per partorire nell'anno
addietro i due suoi gemelli, di visitare la basilica di San Marco
in quella città. L'addolciato marito non potè negarle il contento
di adempiere così santa divozione, e le formò uno splendidissimo
corteggio della primaria nobiltà delle sue città. Nella Cronica
Estense[1427] si veggono annoverati tutti i nobili scelti da Milano,
Tortona, Alessandria, Cremona, Brescia, Vercelli, Lodi, Novara,
Asti, Como, Bergamo, Piacenza e Parma, ed anche da Pavia, siccome
ancora le nobili donne destinate ad accompagnarla, oltre ai paggi,
staffieri e alla prodigiosa minor famiglia[1428]. Per una regina non
si poteva far di più. Si mosse ella da Milano nel giorno 29 d'aprile,
e grandi onori ricevè in Verona da _Alberto_ e _Mastino dalla Scala_;
grandi in Padova da _Jacopo da Carrara_; maggiori poi in Venezia da
quella splendida repubblica. Soddisfatto che ebbe in Venezia alla sua
divozione, e veduta la celebre funzione dell'Ascensione, se ne tornò
per Padova, Verona e Mantova a Milano. Dove andasse poi a terminare
questo sì divoto pellegrinaggio, non istaremo molto a vederlo. Una
scena curiosa, cominciata nell'anno addietro in Roma, maggiore comparsa
fece nel presente[1429]. Per la lontananza de' papi era divenuta quella
mirabil metropoli un bosco d'ingiustizia; ognun facea a suo modo;
discordi erano i due senatori, l'uno di casa Colonna, e l'altro di casa
Orsina, con due diverse fazioni; le entrate del papa e del pubblico
divorate; le strade piene di ladri, di modo che più non s'attentavano
i pellegrini di portarsi colà alla visita dei santi luoghi. Si alzò
su un giorno, e fece popolo un certo della feccia del volgo, cioè
Niccolò figliuolo di Lorenzo Tavernaro, appellato volgarmente _Cola
di Rienzo_, giunto col suo studio ad essere notaio. Costui era uomo
fantastico; dall'un canto facea la figura di eroe, dall'altro di pazzo.
Soprattutto gli stava bene la lingua in bocca. Tanto declamò contro ai
disordini di Roma e alle prepotenze de' grandi, che indusse di popolo
a consentirgli il titolo e la balìa di tribuno. Ciò gli bastò per
cacciare di Campidoglio i senatori, e per farsi signore di Roma[1430],
con intitolarsi pomposamente: _Nicola, severo e clemente, liberator
di Roma, zelante del bene dell'Italia, amatore del mondo e tribuno
augusto_. Formò poscia de' magistrati, mettendovi degli uomini di
merito; fece giustiziar varii capi di fazione, che mantenevano quantità
di masnadieri, e assassinavano alle strade; intimò il bando ai grandi,
che solevano farla da prepotenti, se non giuravano sommessione al buon
governo, di maniera che, fuggiti i malviventi, in breve mise in quiete
la città, e si potea portar per le strade l'oro in mano. Gli venne in
testa il capriccioso disegno non solamente di riformare Roma, ma di
rimettere anche in libertà l'Italia tutta, con formare una repubblica,
di cui fosse capo Roma, come fu ne' secoli antichi. Scrisse perciò
lettere di gran magniloquenza a tutti i principi e alle città italiane,
e trovò chi prestò fede ai suoi vanti. Spedì loro degli ambasciatori,
e rispose alle lettere dei principi con graziose esibizioni: cotanto
credito s'era egli acquistato col rigore della giustizia. I Perugini,
gli Aretini ed altri si diedero a lui. In somma chi facea plauso
a queste novità, e chi ne rideva. Da Francesco Petrarca, insigne
poeta d'allora, fra gli altri, fu scritta in sua lode una suntuosa
canzone[1431], che tuttavia si legge, credendosi egli che veramente
questo uomo avesse a risuscitar la gloria di Roma e dell'Italia. Ma
altro ci volea a così vasta impresa che un cervello sì irregolare e
mancante di forze. Perchè il popolo di Viterbo gli negava ubbidienza,
si mise Cola in ordine nell'anno presente, per far guerra a quella
città; e l'avrebbe fatta, se Giovanni da Vico prefetto e signor di
Viterbo non si fosse sottomesso con rendergli varie rocche. Andò poi
tanto innanzi la bestialità d'esso tribuno, che con gran solennità si
fece far cavaliere[1432], e si bagnò nella conca di porfido, dove i
secoli barbari s'immaginarono che fosse stato battezzato l'imperador
Costantino il Grande, e si fece coronar con varie corone. Poscia citò
_papa Clemente VI_ e i cardinali che venissero a Roma. Citò anche
_Lodovico il Bavaro_ non per anche defunto, e _Carlo di Boemia_,
e gli elettori a comparire e ad allegar le ragioni, per le quali
pretendevano allo imperio. Finora avea egli rispettato il papa; si
mise in fine sotto i piedi ogni riguardo anche verso di lui e de' suoi
ministri; e però non potè più stare alle mosse il vicario pontificio,
e proruppe in proteste, delle quali niun conto fu fatto, dicendo il
vanaglorioso Cola di far tutto per ordine dello Spirito Santo, del
quale pubblicamente s'intitolava _candidato_. Non potevano digerire i
Colonnesi, gli Orsini, i Savelli ed altri grandi romani tanto sprezzo,
o, per dir meglio, strapazzo che facea di loro il tribuno, giacchè
avea fatto imprigionarne i principali, ed annunziata loro anche la
morte; se non che si placò, e li rimise in libertà. Eglino dunque con
grosse squadre di cavalli e fanti nel dì 20 di quest'anno vennero alla
porta di San Lorenzo con disegno d'entrare in Roma, e d'insegnar le
creanze al tribuno. Ma egli, messo in armi il popolo, con tal empito
il fece uscire contra di loro, che li mise in isconfitta, colla morte
di _Stefano, Giovanni_ e _Pietro dalla Colonna_, e d'altri nobili e
di molti delle loro masnade. Salì per questo in alto la gloria e la
riputazione di Cola.

Era già riuscito ai ministri o partigiani di _Lodovico re_ d'Ungheria
di muovere a ribellione contra della _regina Giovanna_ l'Aquila, città
benchè nata a tempi di Federigo II Augusto, pure pervenuta da lì non
molto ad un'ampia popolazione e potenza[1433]. Erano in discordia i
Reali di Napoli; ma cotante promesse furono fatte a _Carlo duca_ di
Durazzo, che s'indusse a prendere il baston del comando per procedere
contro degli Aquilani. Tenne egli coll'esercito suo assediata per
tre mesi, ma indarno, quella città. Intanto venuto in Italia il
vescovo di Cinque Chiese con ducento nobili ungheri ben in arnese e
con danaro assai, assoldò molta gente nella Romagna e nella Marca;
ebbe non pochi aiuti da _Ugolino de' Trinci_ signor di Foligno e
dai _Malatesti_ signori di Rimini, e con circa mille uomini d'armi e
numerosa fanteria andò ad unirsi con altri mille cavalli e fanti, già
assoldati nell'Abbruzzo per parte del re Lodovico d'Ungheria. Il timore
di quest'armata fece sloggiare di sotto l'Aquila gli assediatori;
e tanto più perchè succeduto nel medesimo tempo il matrimonio della
regina con _Luigi principe_ di Taranto, il duca di Durazzo deluso e mal
soddisfatto non volle più guerreggiar contra degli Ungheri. Seppero ben
prevalersi di tal discordia i capitani del re Lodovico; perchè, posto
l'assedio alla città di Sulmona, senza che alcuno ne tentasse giammai
il soccorso, se ne impadronirono nel mese di ottobre, continuando
poi le lor conquiste sino a Venafro, Tiano e Sarno. Arrivò nel mese
di novembre _Lodovico re_ d'Ungheria nel Friuli ad Udine, senza che
sicuramente si raccolga dagli scrittori ch'egli menasse con seco un
esercito potente. Forse non avea più di mille cavalli. Perchè era in
collera coi Veneziani, non accettò il loro invito[1434]. Onorevolmente
ricevuto a Cittadella da _Jacopo da Carrara_ signore di Padova, sul
principio di dicembre passò a Vicenza e Verona, dove _Alberto_ e
_Mastino dalla Scala_ splendidamente il trattarono, con dargli ancora
trecento de' loro cavalieri, acciocchè lo accompagnassero a Napoli.
Per Ostiglia venuto a Modena, fu incontrato con tutto onore da _Obizzo
marchese_ d'Este, che non fu da meno degli altri in fargli un nobile
trattamento. Fuorchè in Imola e Faenza, dove il conte della Romagna pel
papa nol lasciò entrare, ricevè somme finezze dappertutto dove passò,
in Bologna dai _Pepoli_, in Forlì dagli _Ordelaffi_, in Rimini dai
_Malatesti_, in Foligno dai _Trinci_. Con trecento cavalieri il seguitò
pel viaggio _Francesco degli Ordelaffi_. Ma essendosegli presentato in
Foligno il legato del papa per intimargli sotto pena di scomunica di
non far da padrone nel regno di Napoli senza l'assenso del papa, il re,
che già toccava con mano la pretension del pontefice in favore della
regina Giovanna, gli rispose assai bruscamente che il regno era suo per
successione dei suoi maggiori; che risponderebbe alla Chiesa pel feudo;
e che della scomunica non curava, perchè sarebbe patentemente ingiusta.
Arrivò poscia questo principe all'Aquila nella vigilia di Natale,
e quivi attese ai preparamenti per condurre a fine l'incominciata
impresa.

Nel ritornare nell'anno addietro _Ostasio da Polenta_ signor di Ravenna
da Milano in compagnia di _Obizzo marchese_ d'Este, nella terra di
Trezzo rimase come morto una notte a cagione del fumo di carbone acceso
nella sua camera dai famigli, perchè facea freddo. Portato a Ravenna
così malconcio, terminò i suoi giorni nel dì 14 di novembre[1435], e
gli succederono nel dominio di Ravenna _Bernardino_ suo figliuolo, e
in quello di Cervia _Pandolfo_ altro suo figliuolo. _Lamberto_, terzo
de' figliuoli, nulla possedeva. Di questo partaggio non erano contenti
i due ultimi fratelli, e però pensarono ad un tradimento. Nel dì 5
d'aprile spedirono a Ravenna un messo a Bernardino, notificandogli, che
essendo caduto gravemente infermo Pandolfo, se volea vederlo vivo, non
tardasse a venire. Venne Bernardino, e, preso, fu posto in una dura
prigione. Nella notte cavalcò Pandolfo a Ravenna con molti armati, e
fatto esporre alle guardie della porta da un cortigiano guadagnato di
Bernardino, di essere venuto a prendere de' medicamenti necessarii
al finto infermo, gli fu permessa l'entrata in città. S'impadronì
Pandolfo di essa senza fatica; ma, interpostosi poi _Malatesta_ signor
di Rimini, nel dì 24 di giugno _Bernardino_ fu liberato dalle prigioni
di Cervia, e in Ravenna si conchiuse pace coi fratelli. Ma di questa
si dimenticò ben presto esso Bernardino, e ricordevole solamente
dell'oltraggio patito, sotto pretesto che _Pandolfo_ e _Lamberto_
macchinassero contro la sua vita, nel dì 7 di settembre[1436] fece
loro mettere le mani addosso, e gl'imprigionò, prendendo in sè
tutto il dominio di Ravenna e poi di Cervia. Lasciarono poscia la
vita i suddetti col tempo nelle carceri d'essa Cervia. Nel dì 29 di
settembre _Taddeo de' Pepoli_ signor di Bologna compiè il corso di
sua vita[1437], e concordemente da quel popolo fu data la signoria
della città a _Giovanni_ e _Giacopo_ figliuoli di esso Taddeo. Poco
durò il bizzarro governo di _Cola di Rienzo_ in Roma. Dopo la vittoria
riportata, di cui si è favellato di sopra, gli si erano maggiormente
esaltati i fumi alla testa, e tiranneggiando cominciò a perdere l'amore
del popolo. Contra di lui soffiava forte il legato del papa, e più i
grandi fuorusciti. Mandò ben Cola le sue genti all'assedio del castello
di Marino de' Colonnesi, ma nulla ne profittò[1438]. Ora nel dì 15 di
dicembre di quest'anno (e non già nel marzo del susseguente, come ha il
Gazata[1439]) _Giovanni Pipino_ conte di Altamura e Minerbino, bandito
dal regno di Napoli siccome uomo intrigante e masnadiere, o per suoi
particolari disgusti o disegni, oppure a sommossa del legato apostolico
e de' nobili, fece una sollevazione in Roma contra del tribuno, laonde
si diede campana a martello, e si asserragliarono le strade. Quantunque
non accorressero in aiuto del tribuno gli Orsini e il popolo, come egli
sperava, pure egli era provveduto di tali forze che facilmente avrebbe
potuto sconfiggere chiunque se gli opponeva. Ma appena fu messa in
rotta una delle sue bandiere, che siccome uomo vile e codardo, senza
fare ulterior resistenza, si ritirò in castello Sant'Angelo, e poi
travestito da frate se ne fuggì, allorchè passò il re d'Ungheria alla
volta dell'Aquila. Nel dì 17 entrò in Roma Stefanuccio dalla Colonna,
ed, aboliti gli atti del tribuno, a riserva delle paci fatte, rimise
quella città all'ubbidienza del papa, e furono poi creati tre senatori,
un colonnese, un orsino e il legato pontificio. Cola di Rienzo,
divenuto mendico e screditato, si ridusse poi alla corte di _Carlo IV
re_ de' Romani, e, col racconto di varie rivelazioni e promesse di gran
cose, cominciò la tela di un'altra fortuna; ma informatone il papa,
volle nelle mani questo ciarlatano, e il tenne poi per molto tempo
incarcerato in Avignone. In due fazioni era ne' tempi correnti divisa
la città di Pisa, cioè nei Raspanti e Bergolini[1440]. Nel dì 24 di
dicembre si sollevarono i Bergolini, cioè i Gambacorti, gli Agitati
ed altri contra dei Raspanti, che comandavano allora a bacchetta,
e riuscì loro d'abbattere e scacciare Dino della Rocca, capo d'essa
fazione, co' suoi aderenti, e di prendere il dominio della terra: e
qui cominciò l'ascendente della famiglia Gambacorta. Secondo la Cronica
Estense[1441], in quest'anno _Luchino Visconte_ coll'aiuto di _Giovanni
marchese_ di Monferrato acquistò le città di Tortona e d'Alba. Anche
il marchese guadagnò per sè la terra di Valenza[1442]. E perciocchè
i continuati progressi di Luchino in Piemonte non potevano piacere
al _conte di Savoia Amedeo VI_, nè a _Jacopo di Savoia_ principe
della Morea, questi si collegarono col duca di Borgogna e col conte
di Ginevra contra di Luchino e del marchese di Monferrato. Guerra fu
fatta, e nel mese di luglio si venne ad un crudele combattimento, in
cui perì dall'una parte e dall'altra gran copia d'uomini e di cavalli;
ma in fine se ne andò sconfitto il marchese di Monferrato. Di questo
fatto d'armi non ebbero notizia nè Benvenuto da San Giorgio, nè il
Guichenone nella Storia della real casa di Savoia.

NOTE:

[1422] Georg. Stella, Annal. Genuens., tom. 17 Rer. Ital.

[1423] Chron. Estense, tom. 15 Rer Italic. Giovanni Villani, lib. 11,
cap. 84.

[1424] Albert. Argentin., Chron. Rebdorf., Annal.

[1425] Raynaldus, Annal. Eccles.

[1426] Giovanni Villani, lib. 12, cap. 98.

[1427] Chron. Estense, tom. 15 Rer. Ital.

[1428] Johann. de Bazano, Chron., tom. 15 Rer. Italic.

[1429] Vita di Cola di Rienzo, Antiquit. Ital., tom. 3.

[1430] Chron. Estense, tom. 15 Rer. Ital. Johannes de Bazano, tom. eod.

[1431] Petrarca, Rime.

[1432] Giovanni Villani, lib. 12, cap. 89. Johan. de Bazano, tom. 15
Rer. Ital. Gazata, Chron. Regiens., tom. 18 Rer. Ital.

[1433] Dominicus de Gravina, Chron., tom. 12 Rer. Ital. Giovanni
Villani, lib. 12, cap. 88.

[1434] Johan. de Bazano, tom. 15 Rer. Ital. Chron. Estense, tom. eodem.
Giovanni Villani, lib. 12, cap. 106.

[1435] Chron. Estense, tom. 15 Rer. Ital.

[1436] Rubeus, Histor. Ravenn., lib. 6. Chron. Estense, tom. 15 Rer.
Ital.

[1437] Cronica di Bologna, tom. 18 Rer. Ital.

[1438] Chron. Estens., tom. 15 Rer. Ital. Giovanni Villani, lib. 12,
cap. 104.

[1439] Gazata, Chron. Regiens., tom. 18 Rer. Ital.

[1440] Giovanni Villani, lib. 12, cap. 118.

[1441] Chron. Estense, tom. 15 Rer. Ital.

[1442] Benvenuto da S. Giorgio, Istor. del Monferrato, tom. 23 Rer.
Ital.




    Anno di CRISTO MCCCXLVIII. Indizione I.

    CLEMENTE VI papa 7.
    CARLO IV re de' Romani 3.


Di funestissima memoria fu e sarà sempre l'anno presente a cagion
della furiosa peste che spogliò l'Italia, e a cui altra simile dianzi
non si era veduta, nè si vide dappoi. Portata essa di Levante dalle
galee genovesi nell'anno precedente[1443], fece di molta strage in
Firenze ed altre terre di Toscana, e più in Bologna e nella Romagna,
in Provenza ed in altre parti. Parve che nel novembre cessasse questo
micidial malore; ma siccome i popoli d'allora viveano molto alla
spartana, senza usar diligenza per tenerlo lungi, e venuto ch'era, per
liberarsene: così tornò egli più rigoroso e feroce di prima nell'anno
presente ad assalir il più delle città dell'Italia, e fu inesplicabile
la mortalità della gente dappertutto, fuorchè in Milano e in Piemonte.
Matteo Villani attesta[1444] che in Firenze e nel suo distretto dei
cinque uomini di ogni sesso ed età ne morivano i tre e più. Fra gli
altri vi lasciò la vita _Giovanni Villani_ suo fratello, autore di una
celebre storia, di cui han profittato finora gli Annali presenti. In
Bologna[1445] delle tre parti del popolo due rimasero prive di vita;
ed Agniolo di Tura scrive[1446] che nella città e borghi di Siena vi
perirono ottanta mila persone: il che par troppo. Passò poi questo
flagello in Francia, Alemagna, Inghilterra ed altri paesi, lasciando
dappertutto una non mai più udita desolazione. Non v'ha scrittore che
non ne parli con incredibil orrore: ed allora fu che i popoli rimasti
in vita cominciarono ad usar qualche diligenza per guardarsi da lì
innanzi da questo morbo distruggitore delle città: la qual cautela è
maggiormente dipoi andata crescendo in guisa, che se la pestilenza
è entrata in qualche contrada d'Italia, non ha fatto progresso
nell'altre, come poco fa s'è provato in quella dell'infelice Messina, a
cui si son posti buoni argini che durano tuttavia. Per tali precauzioni
e rigori corrono già circa cento quattordici anni che la Lombardia
non ha provata la terribile sferza di quel malore. Eransi postate al
fiume Volturno verso Capua le milizie della regina Giovanna[1447],
per contrastare il passo al re d'Ungheria, sotto il comando di _Luigi
principe_ di Taranto, e marito d'essa regina, che cogli altri Reali
era accorsa colà. Ma il re unghero, senza voler mettersi a passar
quivi il fiume, per la strada già tenuta dal _re Carlo I_ tirò alla
volta di Benevento, dove arrivò nel dì 11 di gennaio. Quivi, unito il
suo esercito, si trovò avere più di sei mila cavalli e un'infinità di
fanti; e concorsero a fargli riverenza ed omaggio tutti i baroni del
paese e gli ambasciatori di Napoli. A questo avviso i Reali, che erano
a Capoa, abbandonato Luigi principe di Taranto, si ritirarono a Napoli.
La stessa _regina Giovanna_, che s'era ridotta in un de' castelli,
udendo che già l'Unghero s'inviava a quella volta, nascostamente una
notte[1448], con quel poco tesoro che potè raunare, s'imbarcò in una
preparata galea, e fece dirizzar la prora verso Provenza. Arrivò poscia
il principe suo marito, ed anch'egli con Niccolò Acciaiuoli Fiorentino,
suo fidato consigliere, preso un picciolo legno, andò a sbarcare
nella Maremma di Siena. Giunse il re Lodovico nel dì 17 di gennaio ad
Aversa[1449]. Colà tutta la nobiltà di Napoli fu a fargli riverenza.
In un fiero imbroglio si trovarono allora i principi reali, egualmente
apprendendo il fuggire che il presentarsi al re. Furono assicurati con
salvocondotto, purchè non avessero tenuta mano all'assassinio del _duca
Andrea_. Pertanto vennero ad Aversa _Carlo duca_ di Durazzo, _Luigi_
e _Roberto_ fratelli, e _Roberto_ e _Filippo_ principi di Taranto,
fratelli di _Lodovico_ marito della regina Giovanna. Furono accolti con
allegrezza ed onore, e desinarono nella sala, dove era anche la tavola
del re.

Dopo il desinare, messa il re in armi tutta la sua gente, mostrando
di voler cavalcare a Napoli, volle vedere il verone, onde fu gittato
nel giardino il corpo dello strangolalo suo fratello. Quivi rivolto
al _duca di Durazzo_, l'accusò di quel misfatto, e dicono che il
convinse con lettere; e quantunque il duca si scusasse ed implorasse
misericordia[1450], gli Ungheri se gli avventarono addosso, e, feritolo
di più colpi, lo stesero morto a terra, e dipoi nel giardino medesimo
lanciarono il corpo suo. Gli altri Reali furono presi, messi nel
castello d'Aversa, e poscia con buona scorta inviati in Ungheria,
dove gran tempo dimorarono carcerati. Gran dire che vi fu per questa
barbarica giustizia. Molti la biasimarono, perchè fatta senza ordine
giudiciario, e perchè esso Carlo duca di Durazzo, oltre all'essere il
più compiuto e valoroso di quei principi, veniva creduto innocente;
altri poi giudicarono ben dovuta ai peccati di lui e degli altri Reali
la morte e prigionia suddetta. Entrò poscia il re Lodovico in Napoli,
ma senza volere il baldacchino preparatogli, e vestito di tutte armi
colla barbuta in capo, attendendo dipoi a far processi, a mutar gli
uffizii e a riformar la città, come a lui piacque. Avea la regina
Giovanna partorito un figliuolo, per nome _Carlo Martello_, creduto,
secondo le presunzioni, figliuolo del fu suo marito Andrea. Il re,
fattoselo condurre davanti, graziosamente il vide, e creollo duca di
Calabria, ma poi coi Reali prigioni l'inviò in Ungheria, acciocchè
fosse ivi educato. Fece poi istanze alla corte pontificia per ottener
la corona ed investitura di Napoli; ma _papa Clemente VI_ se ne mostrò
ben alieno, adducendo che non era provato per anche alcun reato nella
regina Giovanna; e che in ogni caso il regno era dovuto al fanciullo
Carlo Martello, con altre ragioni pubblicate dal Rinaldi[1451]. Tentò
parimente il re unghero d'impetrare l'investitura della Sicilia, e su
questo ancora riportò una bella negativa dal papa. Non si può negare,
molta fu la felicità del re Lodovico in conquistare un sì bel regno
in sì pochi giorni e senza colpo di spada; ma uguale non fu già la
prudenza di lui. Si pensò egli d'aver fatto tutto, dacchè niuno vi era
in quel regno che ricalcitrasse, e non gli avesse prestato omaggio;
nè si avvisò che più difficile era il conservare che l'acquistare
un paese, dove l'instabilità dei popoli e il desio continuo di cose
nuove sono malattie abituali di quelle contrade. Però licenziò tosto
buona parte dell'esercito suo; e perciocchè la pestilenza entrata in
quel regno vi facea gran macello[1452], non fidandosi egli di stare
in mezzo a sì fatti pericoli, determinò di ritornarsene in Ungheria.
Appena dunque passati quattro mesi dopo l'arrivo suo andò ad imbarcarsi
a Barletta, con aver deputato per suo vicario Corrado Lupo con altri
uffiziali e gente che governasse e difendesse il regno. Lasciò il re
mal soddisfatti i baroni napoletani colle sue asprezze e coll'aver
tolto a moltissimi i loro lucrosi uffizii. Si aggiunse il duro comando
e procedere dei ministri di lui, giacchè gli Ungheri ne' lor costumi
allora spiravano troppa barbarie, benchè Matteo Villani asserisca[1453]
che facevano buona giustizia, nè recavano danno o villania ad alcuno.
Comunque sia, si risvegliò ben tosto in quella nobiltà e in molti il
desiderio di riavere la _regina Giovanna_, sotto il cui governo, e
colle corti di tanti Reali, l'allegria e l'opulenza mai non mancavano
a quella insigne metropoli. Ne corsero le voci, e ne andarono anche gli
inviti alla regina medesima in Provenza.

Ora è da sapere che questa principessa giunta che fu in Provenza,
perchè insorse sospetto ch'ella era per vendere quella provincia ai
Franzesi, fu detenuta come prigione da que' maggiorenti, e specialmente
dai signori del Balzo. In questo mentre _Lodovico principe_ di Taranto
suo marito, senza che gli fosse permesso di entrare in Firenze,
s'imbarcò a Porto Pisano[1454], e, non osando di metter piede in
Provenza, andò con Niccolò Acciaiuoli per altra via ad Avignone.
Quivi per mezzo del papa tanto si adoperò che fu rimessa in libertà
la regina. Ricevuta questa qual sovrana in quella città, dopo aver
guadagnati in suo favore i voti della corte pontificia, la quale
convalidò colla dispensa il contratto matrimonio, impiegò da lì innanzi
tutti i suoi pensieri per la ricupera del regno di Napoli. Le mancava
il più importante mezzo, cioè il danaro; si trovò in necessità di
vendere al papa e alla Chiesa romana la stessa città d'Avignone col suo
distretto[1455], per cui nondimeno ricavò, se è vero, solamente trenta
mila fiorini d'oro: il che pare piuttosto un prestito o un dono, che
una vendita di sì nobil città con ampio territorio. E perchè quella
città era feudo dell'imperio, siccome parte del regno arelatense, non
durò gran fatica papa _Clemente VI_ ad impetrare da _Carlo IV_ sua
creatura la cession di tutte le ragioni imperiali su quella città, di
modo che essa restò ed è tuttavia della santa Sede apostolica. Leggesi
lo strumento di tal vendita dato alla luce dal Leibnizio[1456], e
fatto non già nell'anno 1358, come per errore è ivi scritto, ma bensì
nell'anno presente 1348. In ricompensa di questo contratto diede il
papa a Luigi marito di Giovanna il titolo di re.

Cotanto ancora esso Luigi e la regina sua moglie andarono limosinando
dagli amici e dai sudditi, che unirono danaro da poter noleggiare dieci
galee genovesi al loro servigio. E perciocchè Niccolò Acciaiuoli,
spedito innanzi da essi, fece lor sapere d'aver ben disposti gli
affari e gli animi de' baroni, e che avea preso al suo soldo il _duca
Guarnieri_ capo di mille e ducento barbute tedesche, cioè cavalieri;
s'imbarcarono senza perdere tempo in Marsilia nelle galee genovesi,
ed arrivati sul fine d'agosto a Napoli, con grande onore vi fecero la
loro entrata. Ma i castelli d'essa città erano tuttavia in mano degli
Ungheri, e convenne farne dipoi l'assedio. Abbiamo parlato all'anno
1342 del poco fa mentovato duca Guarnieri, e della sua compagnia.
Questa si sciolse allora, ma egli colle reliquie di essa passò dipoi
a' servigi del re d'Ungheria. Appena si trovò egli cassato di nuovo
da esso re, che si diede a formare un'altra non men possente compagnia
di quelle genti d'arme che non aveano più servigio. Venuto con questi
masnadieri in Campagna di Roma, cominciò a saccheggiare quelle terre
e castella che non si voleano riscattar col danaro[1457]. Perchè il
popolo di Anagni si animò a difendere la terra, con disegno di non
pagar tributo a quella mala gente, infuriati coloro con un generale
assalto entrarono per forza in quella città, e, messi a filo di spada
gli abitanti di ogni sesso, lasciarono quivi un orrido spettacolo
della crudeltà degli uomini, più fieri talvolta delle fiere stesse.
Siccome già accennai, benchè fosse preceduto qualche esempio di simili
compagnie di assassini, pure questo duca Guarnieri fu considerato in
questi tempi come principal autore e promotor delle medesime.

Abbiamo dalla Cronica Estense che nel mese di aprile l'esercito di
_Luchino Visconte_ andò sul Genovesato ad assediare non so quai luoghi.
Secondo il Corio[1458], s'impadronì di Gavi e di Voltabio; ma Pietro
Azario aggiugne[1459] che Luchino, voglioso di sottomettere la città
di Genova al suo dominio, fece lega coi fuorusciti, cioè coi Doria,
Spinoli, Fieschi e Grimaldi, e spedì un grosso esercito allo assedio
di quella città sotto il comando di _Bruzio_ suo figliuolo bastardo,
e di Rinaldo degli Assandri di Mantova; e che sarebbe passata male
per quella città, se la morte di Luchino, di cui parleremo all'anno
seguente, non avesse interrotta quell'impresa. Giorgio Stella,
storico genovese, sotto questi tempi si fa conoscere mancante di
notizie intorno alla sua patria. Costume fu di Luchino di valersi
dei collegati, finchè servivano ad ingrandirlo; poscia non gli era
difficile il trovar motivi, o pretesti per volgere l'armi anche contra
di loro. _Giovanni marchese_ dì Monferrato gli avea fatto ottenere
Alba, Tortona ed altri luoghi; ma perciocchè anche egli, senza
dimenticare i proprii affari, avea ricuperato quasi tutte le terre del
suo marchesato, perdute per la mala condotta del _marchese Teodoro_ suo
padre, anzi era dietro a stendere più oltre le sue conquiste, Luchino
se ne ingelosì, e cominciò a mostrar del freddo verso di lui. Perciò il
marchese un dì, inaspettatamente si fuggì da Milano a Pavia, lasciando
indietro tutti i suoi famigli ed arnesi; e corse voce che, se tardava a
farlo, correva pericolo di qualche grave disgrazia. Si è veduto[1460]
che ancora i _Gonzaghi_, signori di Mantova e di Reggio, dianzi
erano tutti suoi, e principali autori furono di fargli conseguire il
dominio di Parma. Noi li troviamo nel presente anno non solo caduti
dalla sua grazia, ma eziandio assaliti quai nemici. Per ordine di lui
nel giorno 24 di maggio i sindaci e trombetti delle città di Brescia
e Cremona comparvero nella piazza di Mantova, facendo istanza che i
Gonzaghi restituissero alcune castella, appartenenti in addietro a
quelle comunità, con tutte le rendite percette dal dì dell'occupazione,
altrimenti intimavano loro la guerra. Perchè i Gonzaghi non si
sentirono voglia di restituirle, Luchino mosse l'armi contra di loro,
prese Casal Maggiore, Sabioneta, Piadena, Asolo, Montechiaro ed altre
fortezze, e il suo esercito passò sotto Borgoforte.

Nel medesimo tempo _Mastino dalla Scala_ colle sue genti dall'una
parte, ed _Obizzo marchese_ d'Este colle sue dall'altra, marciarono
ai danni de' Mantovani. _Filippino da Gonzaga_[1461], che era ito con
cento barbute e ducento fanti a Napoli in servigio del re d'Ungheria,
tornato che fu a casa, unita quanta milizia potè, nel di 30 di
settembre andò improvvisamente a visitar l'esercito di Luchino ch'era
sotto Borgoforte[1462]; e, trovatolo senz'ordine, lo mise facilmente
in rotta: il che fu cagione che anche le milizie dello Scaligero e
dello Estense con gran fretta si ritirassero, lasciando indietro molti
de' loro arnesi. Se si ha qui da credere al Corio[1463], riuscì ai
maneggi del suddetto Luchino che in questo anno papa _Clemente VI_
dichiarasse _Bernabò_ e _Galeazzo Visconti_, nipoti odiati e banditi
da esso Luchino, sospetti nella fede, spergiuri e detestandi, e che non
potessero contrarre matrimonio, nè godessero morendo dell'ecclesiastica
sepoltura: della qual nefanda dichiarazione appellarono quei due
fratelli all'imperadore. Se ciò è vero, non andò senza vergogna la
corte pontificia, con lasciarsi così travolgere dai privati odii di
Luchino; ma più sicuro è il sospendere la credenza di un tal fatto,
giacchè non se ne truova vestigio negli antichi storici. La fortuna
fu in quest'anno propizia alla casa de' Malatesti[1464]; imperciocchè
nel mese di maggio _Galeotto_, col consentimento dei cittadini, ebbe
il dominio della città d'Ascoli. Ma nelle storie napoletane altrimenti
si parla di questa città. _Malatesta_ anch'egli con esso Galeotto
suo fratello[1465] sconfisse nel dì 14 di novembre in un'imboscata
l'esercito di _Gentile da Mogliano_ signore di Fermo, ed ebbero
prigione lui stesso; e, se volle ricuperar la libertà, gli convenne
accordar loro quel che richiesero. Poscia nel dì 6 di dicembre,
invitato, esso Malatesta da alcuni cittadini d'Ancona, s'impadronì
amichevolmente dell'una parte di quella città, e colla forza
dell'altra. Capo d'Istria si ribellò ai Veneziani[1466], ma accorsi
questi con gagliarde forze, ricuperarono quella città colla prigionia
degli autori della sedizione. Tolta fu a _Carlo IV_ la città di
Trento, e data al _marchese di Brandeburgo_ figliuolo di _Lodovico_ il
_Bavaro_. Ma questo fatto in altre Croniche è raccontato sotto l'anno
seguente.

NOTE:

[1443] Giovanni Villani, lib. 12, cap. 83.

[1444] Matteo Villani, lib. 1, cap. 2. Cortus. Hist., tom. 12 Rer. Ital.

[1445] Matth. de Griffonibus, tom. 18 Rer. Ital.

[1446] Cronica Sanese, tom. 15 Rer. Ital.

[1447] Giovanni Villani, lib. 12, cap. 110.

[1448] Domin. de Gravina, Chron., tom. 12 Rer. Ital.

[1449] Chronic. Estense, tom. 15 Rer. Italic.

[1450] Johann. de Bazano, Chron. Mutin., tom. 15 Rer. Ital.

[1451] Raynald., Annal. Eccles.

[1452] Chron. Estense, tom. 15 Rer. Ital.

[1453] Matteo Villani, lib. 1, cap. 16.

[1454] Matth. Palmerius, in Vita Nicolai Acciajoli, tom. 13 Rer. Ital.
Giovanni Villani, lib. 12, cap. 114.

[1455] Vita Clementis VI, P. II, tom. 3 Rer. Ital. Matteo Villani, lib.
1.

[1456] Leibnit., Cod. Jur. Gent., tom. 1, num. 93.

[1457] Chron. Estense, tom. 15 Rer. Ital.

[1458] Corio, Istoria di Milano.

[1459] Petrus Azarius, Chron., tom. 16 Rer. Ital.

[1460] Chron. Estense, tom. 15 Rer. Ital.

[1461] Gazata, Chron. Regiens., tom. 18 Rer. Ital.

[1462] Platina, Hist. Mant., tom. 12 Rer. Ital.

[1463] Corio, Istoria di Milano.




    Anno di CRISTO MCCCXLIX. Indizione II.

    CLEMENTE VI papa 8.
    CARLO IV re de' Romani 4.


Andò sossopra in quest'anno il regno di Napoli per la guerra insorta
in quelle parti[1467]. Molto paese occupavano tuttavia gli Ungheri.
Il re Luigi colla _regina Giovanna_ sua moglie, ben assistito dai
Napoletani, mentre si facea l'assedio de' castelli di quella città,
uscì in campagna coll'esercito suo, ed intraprese l'assedio di Nocera,
dove trovò de' bravi difensori. Domenico da Gravina, scrittore parziale
del re d'Ungheria, descrive[1468] i varii avvenimenti di quella guerra.
Dopo lunga difesa le fortezze di Napoli vennero in potere della regina;
e intanto la maggior parte delle terre del regno inalberarono le
bandiere della medesima, di modo che gli Ungheri non aveano più che
Manfredonia, il Monte di Santo Angelo, Ortona, Guiglionese ed alcune
castella in Calabria. La città di Nocera si arrendè al re Luigi, marito
della regina, ma non già il castello che era fortissimo. Gli Ungheri,
comandati da Corrado Lupo vicario del re Lodovico d'Ungheria, a forza
d'armi presero e saccheggiarono la città di Foggia. Obbligarono inoltre
il re Luigi ad abbandonar l'assedio d'esso castello di Nocera, per
colpa specialmente del _duca Guarnieri_, uomo di niuna fede, il quale,
nello stesso tempo che militava ai servigi di esso re Luigi, teneva
intelligenza con Corrado Lupo, e guastava tutti i disegni: il che fece
calar non poco di riputazione il medesimo re Luigi. Andò tanto innanzi
la malvagità di costui, che stando egli a Corneto con quattrocento
cavalieri alla guardia di quella terra, una notte si lasciò sorprender
ivi con tutta la sua gente da Corrado, e fu ritenuto prigione.
Comunemente fu creduto che fosse concertato fra loro il fatto. Misesi
egli una taglia di trenta mila fiorini d'oro; e perchè il re Luigi
negò di volerlo riscattare a sì alto prezzo, si servì egli di questo
pretesto per prendere servigio nella armata degli Ungheri, e trasse a
sè quanti Tedeschi potè; perlochè peggiorarono di molto gli affari del
re Luigi, che si ritirò malconcio a Napoli. Crebbe ancora l'esercito
degli Ungheri per la venuta di _Stefano vaivoda_ di Transilvania con
più di trecento nobili ungheri: laonde alla loro ubbidienza tornarono
Baroli, Trani, Bitonto, Giovenazzo, Molfetta ed altri luoghi. Ma
sopprattutto in lor vantaggio tornò l'acquisto della città d'Aversa,
i cui abitanti volontariamente loro si sottomisero. S'inoltrò poi
l'esercito ungarico del re Lodovico verso Napoli, e fatto correr
voce falsa che fra i soldati ungheri e tedeschi fosse insorta gran
discordia, s'invogliarono i Napoletani di venir con loro a battaglia.
Adunque nel dì 6 di giugno, benchè il re Luigi contraddicesse[1469],
i baroni napoletani con gran baldanza e pompa uscirono ed ordinarono
le loro schiere contra gli Ungheri; ma furono così ben ricevuti, che
presto andarono in rotta, e vi restarono prigionieri _Roberto di San
Severino, Raimondo del Balzo_, il _conte d'Armignacca_ e buona parte
de' principali nobili della città di Napoli. Per tal vittoria scorrendo
gli Ungheri sino alle porte della città, obbligarono que' cittadini a
ricomperar la loro vendemmia collo sborso di venti mila fiorini d'oro.
In questo piede erano gli affari di Napoli, mentre anche in altri
luoghi del regno continuava la guerra, ora prospera per gli uni ed ora
per gli altri.

Nel dì 24 di gennaio di quest'anno la morte troncò il corso alla vita
e all'ingrandimento, che tutto dì si facea maggiore, di _Luchino
Visconte_[1470]. La città di Milano gli era sommamente obbligata,
perchè magnificata oltre modo da lui in potenza, ricchezze ed impieghi
lucrosi, conservata in pace, e regolata non men essa che tutte l'altre
città a lui soggette con incorrotta giustizia. Se vogliamo stare
all'opinione di Giovanni da Bazzano[1471], egli morì di peste; ma
da altra cagione credettero altri proceduta la sua morte. Siccome
dicemmo all'anno 1347, _Isabella del Fiesco_ sua moglie, donna di
molta avvenenza, andò per cagion di voto, vero o finto, a San Marco
di Venezia. Questa libertà le diede campo di soddisfare alle sue
illecite voglie contra la fede maritale. Benvenuto Aliprando[1472] e
dopo lui Bartolomeo Platina nelle Storie di Mantova[1473], chiaramente
scrivono che essa invaghita di _Ugolino Gonzaga_, seco il condusse
a Venezia con familiarità detestabile; e perchè le dame e donne di
confidenza avrebbono potuto rivelare il segreto, ad esse ancora fu
dato agio di procacciarsi quella pastura che vollero. I malanni di
casa d'ordinario son gli ultimi a saperli i padroni e mariti, e Luchino
finalmente scoprì i proprii. Fanno i suddetti storici mantovani autore
dello scoprimento _Mastino dalla Scala_, il quale in questa maniera
attizzò lo sdegno di Luchino contra dei Gonzaghi. E certo s'egli vivea
più lungo tempo ne avrebbe procurato lo sterminio, come attesta il
Gazata[1474]. Ma non sussiste già che Luchino facesse imprigionar la
moglie, come asserisce il Platina. Secondo altri, accortasi ella essere
venuto il marito in cognizione de' suoi falli, s'affrettò a dargli il
veleno, per cui terminò i suoi giorni[1475]. Sembra nondimeno alquanto
inverisimile che la cagion della guerra contro ai Gonzaghi procedesse
da questo, perchè tanto tempo prima l'abbiam veduta incominciata,
nè intanto si scorge che Luchino facesse risentimento alcuno contra
della moglie. Pietro Azario[1476], scrittore contemporaneo, e ben
informato di quegli affari, confessa gli scandali accaduti nel divoto
pellegrinaggio d'Isabella del Fiesco e delle sue dame; ma perciocchè
l'amore e la tosse non si possono occultare, n'ebbe in fine contezza
il tradito Luchino. Gli scappò detto un dì di voler fare in breve
la maggior giustizia che mai avesse fatto in Milano. Rapportata alla
moglie questa parola, sospettò o s'accorse che la festa era preparata
per lei. L'Azario non volle dire di più, e terminò il racconto con quel
verso attribuito a Catone:

    _Nam nulli tacuisse nocet. Nocet esse locutum._

Secondo lo stesso Azario, l'_arcivescovo Giovanni_ fece giurar fedeltà
a _Luchino Novello_ figliuolo del defunto suo fratello Luchino: il
che par difficile a credersi. _Bruzio_, figliuolo bastardo di Luchino,
che in addietro era stato il primo nobile della corte paterna, e come
secondo padrone di Milano, avea tiranneggiato massimamente Lodi,
della qual città era governatore (siccome persona, che dopo aver
molto applicato alle lettere, d'esse unicamente s'era poi servito
per commettere delle iniquità), se ne fuggì, e andò ramingo un pezzo,
finchè in una città de' Veneziani meschinamente morì. Succedette, se
pure non vogliam dire che continuò _Giovanni Visconte_ arcivescovo di
Milano nel dominio di Milano, Lodi, Piacenza, Borgo San Donnino, Parma,
Crema, Brescia, Bergamo, Novara, Como, Vercelli, Alba, Alessandria,
Tortona, Pontremoli ed altri luoghi in Piemonte. E benchè gli Astigiani
si fossero dati a Luchino solamente durante la di lui vita, pur volle
anch'egli la signoria di quella città. Una delle prime sue azioni
quella fu di richiamar dall'esilio i due suoi nipoti _Bernabò_ e
_Galeazzo_, figliuoli di Stefano suo fratello, che Luchino avea banditi
_propter opera ipsorum non bona_, siccome scrive il Gazata[1477].
Liberò ancora esso arcivescovo dalle carceri _Lodrisio Visconte_ suo
cugino[1478], imprigionato, allorchè fu sconfitto a Parabiago da _Azzo
Visconte_. Fece inoltre Giovanni arcivescovo sul fine d'aprile pace
coi _Gonzaghi_; ma fra essi Gonzaghi e _Mastino dalla Scala_ non cessò
la guerra. Ne' mesi di aprile e giugno l'esercito veronese, condotto
da _Cane Scaligero_ figliuolo di _Mastino_, venne a dare il guasto al
Mantovano, con lasciar dappertutto funesti segni dell'odio suo. Ed
essendosi poi quelle genti ritirate nel dì 3 d'agosto, l'armata de'
Mantovani, consistente in mille cavalli e gran quantità di fanteria,
passò sul Veronese per rendere la pariglia agli Scaligeri. Per
tradimento s'impadronirono del castello di Valezzo; ma sopraggiunto
_Alberto dalla Scala_ col suo sforzo, loro diede addosso, e li
sconfisse. Per un trattato che era con alcuni cittadini di Jesi[1479],
_Malatesta Unghero_, figliuolo di _Malatesta de' Malatesti_ signore di
Rimini, entrò con copia d'armati in quella città nel dì 10 di gennaio.
Allora messer _Uomo di santa Maria_, che n'era signore, colle milizie
sue e degli amici fece quanta difesa mai potè, e lungo fu il contrasto
dell'armi fra loro; ma in fine prevalse il Malatesta, e rimase
padrone della città. Nel dì primo di settembre[1480] (Matteo Villani
scrive[1481] nel dì 4 d'esso mese) un fierissimo tremuoto si fece udire
per la maggior parte d'Italia, e massimamente nella Puglia, dove le
città dell'Aquila e d'Ascoli ed altre terre patirono immenso danno.
Anche in Perugia precipitarono molte torri e case. E la terza parte del
tetto della basilica di S. Paolo fuori di Roma cadde con assai altre
chiese e fabbriche in Roma stessa. Dei danni patiti in Napoli, Aversa,
Monte Casino, San Germano, Sora ed altri luoghi parla Matteo Villani.
In questi tempi fiorivano _Bartolo da Sassoferrato_ e _Francesco
Petrarca_ Fiorentino, l'uno gran legista, e l'altro poeta celebre; e
cominciò anche a farsi conoscere _Giovanni Boccaccio_ da Certaldo. La
Sicilia era tutta sconvolta per due potenti fazioni insorte in quel
regno, giacchè il re era tuttavia di poca età ed incapace di governo,
e la morte gli avea rapito il valoroso suo zio, che col suo senno
avea tenuto in addietro que' popoli in freno; laonde infelicissima
divenne quell'isola, verificando il detto del Savio, che per lo più una
pensione della minorità de' regnanti sono i disordini.

NOTE:

[1464] Chron. Estense, tom. 15 Rer. Ital.

[1465] Chron. Bononiens., tom. 18 Rer. Ital.

[1466] Rafain., Chron. Venet., tom. 12 Rer. Ital.

[1467] Matteo Villani, lib. 12, cap. 35.

[1468] Dominicus de Gravina, tom. 12 Rer. Ital.

[1469] Chron. Estense, tom. 15 Rer. Ital.

[1470] Petrus Azarius, Chron. Regiens., tom. 16 Rer. Ital.

[1471] Johann. de Bazano, Chron. Mutin., tom. 15 Rer. Ital.

[1472] Benven. Aliprando, Cronica di Mantova, tom. 5 Antiquit. Ital.

[1473] Platin., Hist. Mant., tom. 20 Rer. Ital.

[1474] Gazata, Chron. Regiens., tom. 18 Rer. Ital.

[1475] Corio, Istoria di Milano.

[1476] Petrus Azarius, Chron. Regiens., tom. 16 Rer. Ital.

[1477] Gazata, Chron. Regiens., tom. 18 Rer. Ital.

[1478] Annales Mediolan., tom. 16 Rer. Ital.

[1479] Chron. Estense, tom. 15 Rer. Ital. Cronica Bolognese, tom. 18
Rer. Ital.

[1480] Johann. de Bazano, tom. 15 Rer. Ital.

[1481] Matteo Villani, lib. 1, cap. 45.




    Anno di CRISTO MCCCL. Indizione III.

    CLEMENTE VI papa 9.
    CARLO IV re de' Romani 5.


Gran celebrità diede all'anno presente il giubileo istituito in Roma
da papa _Clemente VI_[1482], il quale per le istanze de' popoli,
e massimamente de' Romani, ridusse a cinquant'anni questa piissima
funzione, adducendo tutti che troppo lungo era Io spazio di cento anni
decretato da papa _Bonifazio VIII_, perchè resterebbe da questo pio
vantaggio esclusa almeno un'intera generazion di cristiani. L'avere
il papa nell'anno precedente intimata a tutti i popoli cristiani la
concessione di tanta indulgenza e perdono, fece muovere un'infinità
di gente alla volta di Roma; e stimolo grande s'accrebbe alla lor
divozione dal terribil ceffo della morte, che per cagion della
pestilenza si era lasciato vedere per tutto, o quasi per tutte le
Provincie cristiane ne' tre anni precedenti, e tuttavia durava in
qualche paese. Maraviglia fu il vedere l'immensa quantità di gente
che da tutte le parti della cristianità concorse a questo perdono.
Piene continuamente erano le strade maestre dell'Italia di viandanti,
come nelle fiere[1483]; e Matteo Villani calcolò che in Roma, durante
la quaresima, si contasse (se pure è credibile) un milione e ducento
mila pellegrini: di modo che troppo superiore fu il concorso di questa
volta in paragone dell'altro dell'anno 1300. Tutta, per così dire, Roma
era un'osteria, e la divozione altrui mirabilmente servì all'avidità
de' Romani, che ricavarono tesori da tanta gente, guadagnando anche
sfoggiatamente per la carezza degli alloggi e de' viveri, senza volere
che i forestieri ne conducessero, per assorbir essi tutto il guadagno.
E perciocchè questo loro ingordo contegno produsse talvolta mancanza
di vettovaglia, ne nacquero tumulti, e il _cardinale Annibaldo_ da
_Ceccano_ legato apostolico corse dei pericoli[1484]. Questi poi,
prima che compiesse l'anno presente, attossicato con assai di sua
famiglia, cessò di vivere. De' tanti tesori che colarono in questa
congiuntura nelle chiese di Roma, l'una parte toccò alle chiese
medesime, e l'altra al papa, il quale impiegò poi questo danaro in
raunar milizie per far guerra in Romagna. Conte di quella provincia
era _Astorgio di Duraforte_; e trovando egli tutte le città occupate
da' signori che nella storia ecclesiastica son chiamati tiranni, si
mise in cuore di ricuperar tutto il paese. Per questo fine richiese
d'aiuto i principi di Lombardia e i comuni di Toscana, accompagnando le
richieste sue con premurose lettere del papa. L'_arcivescovo di Milano_
gl'inviò cinquecento barbute. _Mastino dalla Scala_, i _Pepoli_ signori
di Bologna ed _Obizzo Estense_ signor di Ferrara e Modena gliene
mandarono a proporzione. Non si vollero incomodare per lui i Toscani.
La prima impresa, che tentò questo ministro pontificio, fu contra di
Faenza, signoreggiata allora da _Giovanni de' Manfredi_, che dianzi ne
avea cacciate le genti del conte[1485]. Nel dì 16 di maggio imprese
l'assedio del castello di Solaruolo. Il Manfredi, che avea preveduto
il colpo, vi aveva introdotta una buona guarnigione, e questa fece
gagliarda difesa sino al dì 6, oppure 8 di luglio, in cui succedette
una strepitosa novità. Trattava _Giovanni de' Pepoli_ d'aggiustamento
fra il conte della Romagna e Giovanni Manfredi, per far rendere alla
Chiesa Faenza. Mostrò il conte desiderio di abboccarsi col Pepoli prima
di conchiudere il trattato; e il Pepoli, benchè contro il parere di
_Jacopo_ suo fratello, che doveva essere più accorto di lui, andò a
trovarlo nel campo di Solaruolo. Fu ricevuto con gran festa; ma andò
questa a terminare in suo grave affanno, perchè fu fatto prigione con
un suo nipote figliuolo di Jacopo: ducento cavalieri da lui mandati
in aiuto del conte furono anche essi presi, rubati di tutto e ritenuti
prigioni. Il Manfredi e _Francesco degli Ordelaffi_ signore di Forlì,
per resistere al conte Astorgio, aveano preso al lor soldo il _duca
Guarnieri_ condottiere di cinquecento barbute tedesche, il quale si era
partito dal regno di Napoli, siccome dicemmo. Fece correr voce il conte
ch'esso duca, per trattato di Giovanni de' Pepoli, era venuto a Faenza,
e per questo egli avea fatto mettere le mani addosso al Pepoli. Se ciò
sussistesse, nol so dire: ben so che questa prigionia fu universalmente
tenuta per un gran tradimento, e che in que' tempi i ministri inviati
dal papa in Italia furono per lo più in concetto d'uomini di poca
lealtà e capaci di tutto, ma spezialmente attenti ad empiere le loro
borse. Abbiamo dalla Cronica Estense che nel precedente giugno avea lo
stesso conte della Romagna tenuto dei trattati segreti, con promessa
di trenta mila fiorini d'oro ai traditori, per far uccidere Giovanni e
Jacopo dei Pepoli; ma, scoperta la trama, ebbe fine colla morte di due
nobili bolognesi. Condotto _Giovanni de' Pepoli_ nelle carceri d'Imola,
gli fu proposto, se amava la libertà, di cedere Bologna all'armi
del papa: al che si mostrò egli o fintamente o veramente disposto,
e cominciò a scriverne a Jacopo suo fratello. Intanto il conte
s'impadronì di Castello San Pietro; ma perciocchè le sue soldatesche,
per ritardo di paghe, si ammutinarono, pretendendo settanta mila
fiorini d'oro, il conte, non avendo altro ripiego, mise in lor mano
Giovanni de' Pepoli per pegno, con tassare il di lui riscatto ottanta
mila fiorini d'oro. Oltre a ciò, lasciò loro in guardia Castello San
Pietro, ed accrebbe poi le ostilità contra Bologna. Fece allora _Jacopo
de' Pepoli_ venire il _duca Guarnieri_ con sua gente per difesa della
città, e ricorse ancora per aiuto a _Giovanni Visconte arcivescovo_ e
signor di Milano. Bella occasione di pescar nel torbido parve questa
al Visconte, personaggio pieno d'ambizione e di vaste idee non meno del
fu suo fratello Luchino. Anch'egli perciò mandò un corpo di cavalleria
in rinforzo ai Pepoli. Gliene spedì eziandio _Ugolino Gonzaga_, e vi
andò in persona _Malatesta_ signor di Rimini con assai gente: stomacati
tutti del tradimento fatto dal ministro papale a Giovanni de' Pepoli.
Per lo contrario, _Mastino dalla Scala_, ricordevole che i Pepoli erano
stati in lega coi Gonzaghi contra di lui, inviò nuova gente in sussidio
del conte della Romagna.

Trovandosi intanto Giovanni de' Pepoli in ostaggio de' soldati
pontificii, venne ad un accordo, promettendo loro venti mila fiorini
d'oro di presente, e il resto per tutto il dì 6 di settembre; e se
ciò non eseguiva, di tornar nelle loro forze, con dare intanto per
ostaggi i suoi figliuoli. Ebbero esecuzione i patti, ed egli rimesso
in libertà, giacchè gli andò a vuoto un trattato di sorprendere
il conte della Romagna, nel dì 9 di settembre cavalcò a Milano per
trattare con Giovanni Visconte de' suoi affari. Trovavansi questi in
male stato, perchè forze non c'erano per resistere alla guerra mossa
dal conte di Romagna, e mancava la pecunia per riscattare i figliuoli.
Parte dunque per necessità, e parte per vendicarsi del medesimo conte,
segretamente vendè la città di Bologna all'arcivescovo Visconte per
ducento mila fiorini, secondo Matteo Villani[1486]; laonde il Visconte
spedì tosto a Bologna i due nipoti _Bernabò_ e _Galeazzo_ con gran
gente d'armi come ausiliarii de' Pepoli. Allorchè essi Pepoli si
avvisarono d'essere assai forti per poter eseguire il contratto[1487]
fecero eleggere signor di Bologna _Giovanni Visconte_ nel dì 25
d'ottobre, ma con rabbia e dispetto de' migliori e del popolo tutto,
che andava gridando per le strade: _Noi non vogliamo essere venduti_.
Tuttavia bisognò prendere il giogo. Era ne' tempi addietro Bologna
considerata, non come una città, ma come una provincia: tanto lungi
si stendeva il suo distretto, e tanta era la copia degli scolari, i
quali talvolta arrivarono al numero di tredici mila. L'acquisto fattone
dall'arcivescovo di Milano fu un principio di grandi sciagure per
essa città, sì perchè il popolo guelfo di fazione non sapea sofferire
il giogo dei Ghibellini, e sì perchè di ciò s'ingelosirono forte i
Fiorentini ed altri principi di Lombardia, conoscendo abbastanza la
sfrenata avidità del Biscione: che così si cominciò a soprannominar
la casa dei Visconti per cagione della vipera, ossia del serpente
dell'armi sue gentilizie. Nei patti suddetti Jacopo de' Pepoli si
riserbò la signoria di San Giovanni in Persiceto e di Sant'Agata, e
Giovanni quella di Crevalcuore e Nonantola: il che maggiormente accese
l'odio de' Bolognesi contra dei Pepoli.

Fu in quest'anno[1488] che _Giovanni Visconte_, per meglio stabilire la
sua casa, procurò a _Bernabò_ suo nipote in moglie _Regina_ figliuola
di _Mastino_, e all'altro suo nipote Galeazzo _Bianca_ sorella di
_Amedeo VI conte_ di Savoia. Sul fine di settembre in Verona fu sposata
Regina, e alla nobil funzione intervennero _Obizzo marchese_ d'Este e
_Jacopo da Carrara_ signor di Padova, i quali, secondo l'uso di que'
tempi, non dimenticarono di fare degli splendidi regali alla sposa.
Celebraronsi poscia con pompa maggiore in Milano nel giorno medesimo le
nozze di amendue, e quelle ancora di _Ambrosio_ figliuolo di _Lodrisio
Visconte_. Successivamente nel mese di novembre _Can Grande dalla
Scala_ figliuolo di Mastino prese per moglie _Isabella_ figliuola del
già _Lodovico il Bavaro_, e sorella del _marchese di Brandeburgo_.
Corte bandita e gran solennità fu fatta in Verona per questa occasione
Nell'anno presente[1489] _Lodovico degli Ordelaffi_ s'impadronì di
Bertinoro, e _Francesco degli Ordelaffi_ occupò Meldola. Erano essi
collegati coi _Manfredi_ di Faenza contro al conte di Romagna. Guerra
in questi tempi bolliva tra il patriarca di Aquileia _Beltrando_,
Guascone di patria, prelato di grandi virtù, e il _conte di Gorizia_,
con cui si erano uniti molti castellani del Friuli ribelli del
patriarca[1490]. Mentre con ducento uomini d'armi era esso patriarca in
viaggio verso Udine, fu colto da' nemici; nè solamente andò sconfitta
la sua gente, ma restò egli preso, e, trafitto da un colpo di spada,
vi lasciò miseramente la vita. Ciò pervenuto all'orecchio del duca
d'Austria, corse frettolosamente con poderosa copia di combattenti
nel Friuli, e si mise in possesso d'Aquileia, d'Udine e degli altri
luoghi, alla riserva di Sacile. Gran vendetta fu poi fatta di questo
esecrando misfatto. Avea fin qui con assai prudenza governata la città
di Padova _Jacopo da Carrara_, e s'era guadagnato l'amore del pubblico,
ma non già di Guglielmo bastardo da Carrara, che per li suoi cattivi
portamenti era sequestrato in Padova[1491]. Perchè costui non poteva
ottener la licenza d'andarsene a suo piacimento, talmente s'inviperì,
che nel dì 21 di dicembre, festa di san Tommaso, trovandosi con esso
solo in una camera, sfoderato un coltello, gli tagliò il ventre,
onde cadde morto a terra, Guglielmo dalle guardie fu messo in brani.
Universale fu il pianto de' cittadini per questa perdita; e perciocchè
non si trovava in città se non _Marsilio_ fanciullo, figliuolo di esso
Jacopo, fatto un gran concorso al palazzo, fu creduto bene di metterlo
a cavallo e di condurlo per la città, acciocchè si tenesse in quiete il
popolo, finchè venissero _Jacopino_ fratello e _Francesco_ primogenito
dell'ucciso signore, i quali venuti nel dì 22 del suddetto mese,
entrambi furono di comun concordia del popolo proclamati signori.

Terminò in quest'anno sul principio di gennaio o di febbraio i suoi
giorni _Giovanni da Murta_ doge di Genova, dopo aver con assai zelo
e prudenza governata quella repubblica[1492]. In luogo suo fu eletto
_Giovanni di Valente_. Ma in questo anno ebbe principio una nuova
guerra fra i Genovesi e i Veneziani, nazioni emule da gran tempo per
la mercatura che faceano in Levante. Erano i primi padroni di Gaffa
nella Crimea[1493], e pretendendo che i Veneziani non navigassero nel
mar Nero, ossia Maggiore, presero alcuni loro legni, e ne ritennero
la mercatanzia. Essendo riuscite vane le istanze fatte per via di
ambasciatori, affinchè restituissero il maltolto, adunarono i Veneziani
una flotta di trentacinque galee sotto il comando di Marco Ruzino. Con
questa avendo colte nel di 29 di agosto quattordici galee di mercatanti
genovesi ad Alcastri, cinque ne presero, e all'altre fu messo fuoco
da' Genovesi medesimi; oppure, secondo lo Stella, dieci vennero alle
loro mani, e quattro si salvarono a Scio. Più di mille prigioni furono
condotti a Negroponte. Ecco dunque dichiarata la guerra fra queste
due nazioni, sì potenti allora in mare. Diede essa motivo dipoi a'
Veneziani di collegarsi col _re di Aragona_, nemico anch'esso de'
Genovesi; e di queste maledette divisioni e rivalità de' cristiani
seppero ben profittare allora i Turchi con istendere la loro potenza
nell'Asia. Benchè sembrassero gli affari del re d'Ungheria in assai
buono stato dopo la rotta data ai Napoletani, pure cangiarono presto
faccia per l'infedeltà ed ingordigia de' Tedeschi, comandati dal _duca
Guarnieri_. Cominciarono essi a tumultuare in Aversa per cagion delle
paghe che non correvano[1494]. _Stefano vaivoda di Transilvania_,
generale dell'armata unghera, tentò di placarli col dar loro nelle
mani i baroni napoletani prigioni, acciocchè col riscatto di essi
si rimborsassero. Racconta il Gravina che que' crudi masnadieri,
per indurre essi nobili a pagare cento mila fiorini d'oro, con varii
tormenti li ridussero quasi a morte: laonde promisero di pagare quella
somma, che Matteo Villani fa ascendere fino a ducento mila fiorini.
Ma neppur questo bastando al compimento delle paghe da loro pretese,
si scoprì una risoluzione da lor fatta di far prigione lo stesso
vaivoda. Perlochè il vaivoda una notte con tutti i suoi Ungheri se ne
andò alla volta di Manfredonia. Rimasti i Tedeschi padroni d'Aversa e
d'altri luoghi, trattarono una tregua col _re Luigi_ e coi Napoletani,
ricavandone cento mila fiorini d'oro. Cento altri mila furono loro
promessi, se cedevano Aversa, Capoa ed altri luoghi ad esso re Luigi.
Ma in fine costoro, non avendo più sussistenza di viveri, si ritirarono
da Aversa, e la depositarono in mano del cardinal di Ceccano[1495].
Il duca Guarnieri con settecento cavalieri, siccome dicemmo, venne
dipoi a Forlì e Bologna, dove prese soldo. Corrado Lupo con altri
Tedeschi si acconciò di nuovo ai servigi del vaivoda. Avendo poscia
il re Luigi ripigliato Aversa, e fortificatala, parevano risorti i
di lui affari, quando eccoti _Lodovico re_ d'Ungheria, che con gran
gente, mosso dalle sue contrade, viene a sbarcare in Manfredonia.
Unite insieme le sue forze in Baroli, si trovò che ascendevano a quasi
quattordici mila Ungheri a cavallo ed otto mila Tedeschi parimente
cavalieri, e a quattro mila fanti lombardi. Il Villani, forse con più
fondamento, la fa minore di qualche migliaio. Conquistò Bari, Bitonto,
Baroli, Canosa, Melfi, Matalona, Trani ed altre terre. I Salernitani
gli aprirono le porte: in una parola venne alle di lui mani, fuorchè
Aversa e Napoli, tutta la Terra di Lavoro. Lungo tempo si trattenne
dipoi il re d'Ungheria all'assedio di Aversa, nè, per quanti assalti
desse alla terra con gran perdita di sua gente, potè vincerla. L'ebbe
in fine per trattato da quei cittadini. Ma intanto papa _Clemente
VI_ non intermetteva diligenza alcuna per mettere fine a questo fiero
sconvolgimento del regno di Napoli, facendo proporre, per mezzo di due
cardinali, tregua o pace. Il re d'Ungheria, che gran voglia avea di
ritornarsene al suo paese, vi diede orecchio; molto più il _re Luigi_ e
_la regina Giovanna_ sua moglie, che erano giunti al verde, nè sapeano
più come sostenersi. Fu dunque rimessa al pontefice la cognizion della
differenza, con che intanto i due re e Giovanna uscissero del regno.
Se si trovava colpevole la regina della morte del _duca Andrea_, dovea
perdere il regno, e questo darsi al re unghero; se innocente, avea
da tornarne in possesso, e pagare al re unghero per le spese della
guerra trecento mila fiorini d'oro. Venne il re d'Ungheria per sua
divozione a Roma, e poscia si ridusse ai suoi stati d'Ungheria. La
sentenza della corte pontificia in fine fu favorevole alla _regina
Giovanna_, come ogni saggio ben prevedeva; e il re di Ungheria per
sua magnanimità neppur volle o pretese i trecento mila fiorini, che
gli si doveano secondo i patti. In quest'anno _Benedetto di Buonconte
de' Monaldeschi_, dopo avere ucciso due de' suoi consorti, si fece
signore d'Orvieto. _Giovanni de' Gabrielli_ anch'egli prese la signoria
di Gubbio; e perciocchè i Perugini andarono all'assedio di quella
città, il tiranno chiamò in suo aiuto _Bernabò Visconte_, che per
l'arcivescovo suo zio vi mandò un rinforzo di cavalleria, e in questa
guisa si difese.

NOTE:

[1482] Raynaldus, Annal. Eccles.

[1483] Matteo Villani, lib. 1, cap. 56.

[1484] Vita di Cola di Rienzo, Antiquit. Ital.

[1485] Annal. Caesen., tom. 14 Rer. Ital. Chron. Estense, tom. 15 Rer.
Ital.

[1486] Matteo Villani, lib. 1. Petrus Azarius, Chron., tom. 16 Rer.
Ital.

[1487] Chron. Bononiens., tom. 18 Rer. Ital.

[1488] Chron. Estense, tom. 15 Rer. Ital. Cortusiorum Histor., tom. 12
Rer. Ital. Chron. Bononiens., tom. 18 Rer. Ital.

[1489] Chron. Caesen., tom. 14 Rer. Ital.

[1490] Cortus. Histor., tom. 12 Rer. Ital.

[1491] Gatari, Histor. Padov., tom, 17 Rer. Ital. Cortus. Histor.

[1492] Georgius Stella, Annal. Genuens., tom. 17 Rer. Ital.

[1493] Marino Sanuto, Ist., tom. 22 Rer. Ital.

[1494] Dominicus de Gravina, Chron., tom. 12 Rer. Ital.

[1495] Matteo Villani, lib. 1, cap. 87.




    Anno di CRISTO MCCCLI. Indizione IV.

    CLEMENTE VI papa 10.
    CARLO IV re de' Romani 6.


L'acquisto fatto da _Giovanni Visconte_ arcivescovo di Milano della
città di Bologna, con indignazione era stato inteso da papa _Clemente
VI_[1496], sì per vedere occupata da un sì potente signore una sì
riguardevol città della Chiesa, come ancora per conseguenze fastidiose
che ne poteano avvenire. Però nel novembre dell'anno precedente gli
avea scritto un breve fulminante, con ordine di restituire entro un
termine prefisso quella città, e con intimazione delle censure contra
di lui, di _Galeazzo_ suo nipote e dei _Pepoli_, se non ubbidiva.
Mandò anche in Italia nell'anno presente un suo nunzio per far leghe
contra del Visconte. Se s'ha in ciò da prestar fede al Corio[1497],
arrivato questo nunzio a Milano nel gennaio di quest'anno, rinnovò le
istanze pontificie per la restituzion di Bologna, e disse per parte del
papa al Visconte, che si eleggesse, o d'essere solamente arcivescovo,
o solamente principe temporale, perchè l'uno e l'altro non volea
che fosse. Aspettò l'arcivescovo a dargli la risposta la seguente
mattina nel duomo, dopo aver celebrata solenne messa. Fatta ripetere
l'istanza del nunzio in presenza del popolo, prese colla man manca la
croce, e coll'altra una spada nuda, e disse al prelato: _Monsignore,
risponderete al papa da parte mia, ch'io con questa difenderò l'altra_.
Il pontefice, avuta questa risposta, sottopose all'interdetto tutte
le città dell'arcivescovo, e citò lo stesso arcivescovo a comparire in
Avignone: al che gli fece sapere d'essere pronto. Diede intanto ordine
al suo ministro d'Avignone di far quivi de' preparamenti per dodici
mila cavalli e sei mila fanti; e il ministro cominciò con furia a
preparar fieno e case per li forestieri che il Visconte andava mandando
colà. Avvisatone il papa, volle saperne da esso ministro la cagione: e
uditala, e che la spesa già fatta ascendeva a quaranta mila fiorini,
gli rimborsò quella somma, e comandogli di far sapere al suo padrone
che non s'incomodasse per venir colà. Non farei sicurtà io che questo
non fosse uno di que' racconti che vengono dal popolo per esaltar le
cose del proprio paese. Quello che è fuor di dubbio, l'oro, sì potente
in tante altre congiunture, qui ancora esercitò il suo potere. Cioè
nel dì 24 di settembre dell'anno presente ebbe maniera il Visconte di
riportar dal papa l'investitura di Bologna collo sborso di centomila
fiorini d'oro in due rate; e così cessò tutta la collera della corte
pontificia contra del Biscione. Ma da Matteo Villani[1498] questo
accordo è riferito al dì 8 di maggio, e dal Gazata[1499] all'ottobre
dell'anno seguente. Secondo lo stesso Villani, il Visconte diede da
bere a tutti i maggiorenti d'essa corte, come dicono in Milano, nella
tazza di santo Ambrosio. E perciocchè i Fiorentini, pensando ai casi
loro, studiaronsi di far venire in Italia _Carlo IV_ re de' Romani,
seppe molto bene l'arcivescovo trattenere quest'altro principe con
aurei regali, e con rappresentargli, qual indecenza sarebbe il venire
contra chi sosteneva i diritti dell'imperio in Italia, laddove i
Fiorentini e gli altri Guelfi non cercavano se non di abolirli.

Mentre queste cose passavano in corte del papa, _Bernabò Visconte_,
il quale in vece del fratello _Galeazzo_ era ito al comando di
Bologna[1500], riscattò dalle mani de' Tedeschi i due figliuoli di
_Giovanni dei Pepoli_, e da essi ricavò ancora il possesso di Castello
San Pietro, e ricuperò Lugo, ed ogni altra fortezza e castello del
Bolognese. Il _duca Guarnieri_ soddisfatto delle sue paghe, e carico
d'oro, andò ai servigi di _Mastino dalla Scala_; e il conte della
Romagna[1501], cioè _Astorgio di Duraforte_, accortosi tardi della
pazza sua condotta e dei mali effetti della sua dislealtà, screditato
se ne tornò oltramonti. A dì 14 di aprile arrivò al governo di Bologna
_Giovanni Visconte_ da Oleggio. La parzialità e fidanza grande che
aveva in costui l'arcivescovo, fecero credere a molti ch'egli fosse suo
figliuolo. Nel dì 3 di maggio l'esercito del Visconte andò allo assedio
d'Imola sotto il comando di Bernabò, con cui furono _Francesco degli
Ordelaffi_ signor di Forlì e _Giovanni de' Manfredi_ signor di Faenza.
Ma dentro v'era _Guido degli Alidosi_, che fece una gloriosa difesa,
finchè l'arcivescovo mosse l'armi sue contro la Toscana. Intanto nel
dì 21 di giugno si scoprì un trattato in Bologna; se vero o finto, io
nol saprei dire. Andando la notte in ronda un uffiziale di Giovanni
da Oleggio, trovò la porta di Strà Castiglione non serrata con chiave.
Imprigionato il capitano e tormentato, accusò _Jacopo de' Pepoli_ come
congiurato coi Fiorentini, per ritorre quella città; e nominò alcuni
complici, i quali tormentati confessarono lo stesso. Fu perciò preso
Jacopo de' Pepoli ed Obizzo suo figliuolo, dimorante in San Giovanni
in Persiceto, terra che, non men di Crevalcuore e di Sant'Agata, si
diede poco appresso a Giovanni da Oleggio. Francamente se ne andò
a Milano _Giovanni dei Pepoli_, che dimorava allora in Nonantola, a
lamentarsi coll'arcivescovo di quanto avea operato il di lui uffiziale,
pretendendolo un'iniquità e una mera calunnia. Gli fu permesso di
stare in Milano coll'assegno d'una pensione mensuale, purchè facesse
venir colà un suo figliuolo, e cedesse la terra di Nonantola: il che
fu eseguito. Jacopo condannato ad una perpetua carcere, nell'ottobre
fu condotto a Milano; ma alcuni de' suoi compagni come rei finirono la
vita loro sopra un patibolo in Bologna. Dacchè Giovanni Visconte non
potea, per li patti fatti col papa, stendere le sue conquiste verso
la Romagna, rivolse i suoi pensieri alla Toscana. Sturbò le leghe che
andavano maneggiando in Lombardia i Fiorentini, ed egli tirò al suo
partito i Pisani e tutti i Ghibellini di quelle parti. Non isbigottiti
per questo i Fiorentini[1502], attesero a premunirsi contra l'ingordo
prete, che colla sua potenza già si scopriva disposto ad ingoiar
tutti i vicini. La prima loro impresa fu di assicurarsi di Pistoia.
V'erano dentro delle turbolenze per la nemicizia dei Panciatichi coi
Cancellieri; e temendo che non ne approfittasse il Biscione, il quale
tuttavia faceva dell'amico loro, nel dì 26 di marzo tentarono di
sorprenderla con una scalata sul fare del giorno. Fallito il colpo,
misero l'assedio a quella città, e la tennero stretta per qualche
tempo, finchè, venuti gli ambasciatori di Siena a trattare d'accordo,
ottennero sul fine d'aprile che quel popolo prendesse alla loro guardia
i Fiorentini.

Era quasi spirato il mese di luglio, quando si fecero palesi i disegni
dell'arcivescovo e signor di Milano _Giovanni Visconte_ contra de'
Guelfi toscani. Marciò il di lui esercito da Bologna alla volta di
Pistoia, ed, impadronitisi della Sambuca, si accampò sul territorio
di Pistoia. Ne era capitan generale il soprammentovato _Giovanni
da Oleggio_. Nello stesso tempo si mossero contro ai Fiorentini gli
Ubaldini, i Tarlati e i Pazzi di Valdarno. Cavalcarono dipoi le genti
del Visconte sul distretto di Firenze sino a Campi e Peretola; ma
quivi, cominciando a penuriar di viveri, poco si poterono fermare,
e passarono in Mugello. Cinsero poscia d'assedio la terra di
Scarperia[1503]; ma quegli abitanti col presidio de' Fiorentini fecero
così valorosa difesa, che, per quanti assalti si dessero alla terra,
non solo niun vantaggio ne riportarono gli assedianti, ma furono sempre
respinti con loro danno e vergogna. Sicchè nel dì 16 di ottobre prese
Giovanni da Oleggio il partito di valicar l'Apennino, e di tornarsene
collo screditato suo esercito a Bologna, senza aver preso un castello
di conto. Per sì felice avvenimento furono in gran gloria ed allegria
i Fiorentini, e ne scapitò forte l'onore dell'arcivescovo di Milano.
Nè si dee tacere che nel mese di settembre, mandando i Perugini in
aiuto dei Fiorentini secento de' lor cavalieri, tutta bella gente
d'armi _Pier Saccone_ de' Tarlati, che avea ricevuto un sussidio di
quattrocento cavalieri tedeschi dal capitano del Visconte, postosi in
agguato, gli assalì; e, benchè sulle prime restasse egli prigione,
pure riavuto sconfisse i Perugini con far prigioni trecento de' lor
cavalieri, e prendere ventisette bandiere. Nel novembre seguente esso
Pier Saccone per tradimento entrò in Borgo San Sepolcro, terra molto
ricca, e se ne impadronì: nè i Perugini, con tutto il loro sforzo,
poterono impedire ch'egli non acquistasse ancora le rocche, le quali
si erano tenute forti per qualche tempo. Intanto per la guerra insorta
fra i Veneziani e Genovesi, dall'una e dall'altra repubblica fatto
fu un forte armamento[1504]; ma più in Genova, dove si allestirono
sessantaquattro galee con gran copia d'armati, e massimamente di
balestrieri, sotto il comando di _Paganino Doria_. Passata questa
possente flotta nel mese di luglio nel golfo di Venezia, recò danno
a varii luoghi, e poi dirizzò le prore verso Negroponte, dove erano i
prigioni di lor nazione. Trovarono in quel porto tredici o più galee
veneziane; v'ha chi scrive che le presero, e mandarono a Genova colle
mercatanzie; e chi, avere il general de' Veneziani attaccato ad esse
il fuoco. Tennero gran tempo i Genovesi assediata quella città, e
l'assalirono in fine con tal empito, che v'entrarono per forza, e
liberarono i lor prigioni; ma, conoscendo di non poter tenere quel
luogo, dopo avergli dato fuoco in più siti, se ne andarono a Pera.
Intanto i Veneziani collegatisi coi Catalani, o vogliam dire col re
d'Aragona[1505], nemico spacciato de' Genovesi, gli spedirono ventitrè
corpi di galee, perchè le armasse di sua gente, siccome egli fece.
Altre ventisette ne armarono nobilmente gli stessi Veneziani. Unitisi
questi legni in Sicilia, fecero vela nel novembre verso l'Arcipelago,
e raccolti altri di lor bandiera che erano in Levante, si trovarono
i Veneziani avere una flotta di sessanta galee, che svernò in quelle
parti. Intanto i Genovesi s'erano impadroniti dell'isola di Tenedo,
togliendola ai Greci, ed aveano dato il sacco ad altre loro terre: dopo
di che passarono anch'essi il verno in quelle contrade. Nel dì 3 di
giugno dell'anno presente passò all'altra vita _Mastino dalla Scala_
signore di Verona e Vicenza, principe rinomato e temuto assaissimo
in vita sua, e di cui, più che di altri, Giovanni Visconte cercò
l'amicizia e paventò il valore. Lasciò, oltre a molti bastardi, dopo
di sè tre figliuoli legittimi, cioè _Can Grande secondo, Can Signore_
e _Paolo Alboino_. Era tuttavia vivente _Alberto dalla Scala_ suo
fratello, e questi si contentò che anche i nipoti fossero eletti e
proclamati signori. Ma, o sia che al solo _Can Grande_ fosse data la
signoria con suo zio, oppure che gli altri suoi due minori fratelli
cedessero: certo è che il governo restò in mano di Can Grande dopo la
morte d'_Alberto_, la quale avvenne a dì 13 di settembre dell'anno
seguente, senza che di lui restasse prole alcuna legittima. Riuscì
nell'anno presente al pontefice _Clemente VI_, siccome già accennammo,
di mettere pace fra il _re Lodovico_ d'Ungheria e il _re Luigi_ di
Napoli: laonde gli affari di quest'ultimo cominciarono a prosperare, e
i baroni a poco a poco vennero a riconoscerlo per loro signore.

NOTE:

[1496] Raynaldus, Annal. Ecclesiast.

[1497] Corio, Istoria di Milano.

[1498] Matteo Villani, lib. 1.

[1499] Gazata, Chron. Regiens., tom. 18 Rer. Ital.

[1500] Cronica di Bologna, tom. eod.

[1501] Chron. Estense, tom. 15 Rer. Ital.

[1502] Matteo Villani, lib. 1, cap. 95.

[1503] Petrus Azarius, Chron., tom. 16 Rer. Ital.

[1504] Chron. Estense, tom. 15 Rer. Ital.

[1505] Chron. Veronens., tom. 8 Rer. Ital. Chron. Estense, ubi supra.




    Anno di CRISTO MCCCLII. Indizione V.

    INNOCENZO VI papa 1.
    CARLO IV re de' Romani 7.


Fu questo l'ultimo anno della vita di papa _Clemente VI_[1506].
Infermatosi egli in Avignone, passò all'altra vita nel dì 6 di
dicembre. Lasciò dopo di sè la lode d'essere stato pontefice d'animo
grande, liberale e limosiniere. Acquistò Avignone alla Chiesa, e in
quella città fece di sontuose fabbriche, per eternar ivi il soggiorno
de' papi, se avesse potuto, con grave mormorazion degl'Italiani, e
specialmente di Roma. Non si guardò neppur egli d'impiegare il danaro
della Chiesa in guerre. Attese, benchè con poco frutto, a seminar la
pace fra tutti i principi cristiani, non avendo preso partito se non
nella guerra di _Filippo re_ di Francia contra dell'Inglese: nel che
consumò molto tesoro. Il Baluzio[1507], che si sforza di difendere i
suoi papi avignonesi dalle querele e censure degl'Italiani, i quali non
si possono ritenere dal detestare la permanenza de' papi in Provenza,
siccome cagione di tanti disordini della corte pontificia, di Roma
ed anche dell'Italia; dovette credere picciola cosa l'essere divenuti
que' pontefici schiavi delle voglie dei re di Francia e di Napoli; e la
dissolutezza in cui cadde la lor corte fra le delizie d'Avignone. Sotto
lo stesso Clemente VI non solamente essa non migliorò, ma peggiorò
di molto, perchè, per attestato di Matteo Villani[1508], questo papa
in ingrandire ed arricchire i suoi parenti, non conobbe limite, e
_la Chiesa rifornì di più cardinali suoi congiunti, e fecene di sì
giovani e di sì disonesta e dissoluta vita, che ne uscirono cose di
grande abbominazione_. Nè il papa stesso fu in ciò esente da taccia,
non essendosi, allorchè era arcivescovo, guardato dalle femmine: e
neppur nel papato si seppe contenere, andando a lui le grandi donne,
come i prelati; e specialmente la contessa di Turena tanto fu possente
in cuore di lui, che per lei facea gran parte delle grazie. Giunse
poi l'avidità di far danaro ad innumerabili riserve ed espettative
di benefizii, e a conferire a molti lo stesso benefizio, che in fine
toccava a chi avea la fortuna di carpire il breve dell'_Anteferri_.
Lascio gli altri disordini della corte avignonese, onde nacquero non
pochi scandali, in guisa che taluno diede il nome di Babilonia, non
già alla santa Chiesa romana, sempre salda nelle vere dottrine, ma al
dissoluto vivere di quella corte, nel mentre che Roma, legittima sede
e vescovato proprio de' romani pontefici, andava di male in peggio per
la lontananza de' suoi pastori, e tutte le sue città erano ormai cadute
in mano de' tiranni. Nel dì 18 del suddetto dicembre s'affrettarono
i cardinali di eleggere un papa a lor modo, per prevenire il re di
Francia, che veniva in fretta ad Avignone per farne uno a beneplacito
suo[1509]. Cadde l'elezione nel _cardinale Stefano di Alberto_,
nato nella diocesi di Limoges, vescovo allora d'Ostia, personaggio
provveduto di molta scienza, zelo e giustizia, che prese il nome
d'_Innocenzo VI_. Non tardò egli a riformare alcuno de' più gravi abusi
che correvano sotto il suo antecessore, annullando le riserve di tanti
benefizii e tante commende, delle quali non erano mai sazii i porporati
e prelati d'allora, ordinando ancora la residenza ai vescovi e agli
altri benefiziati, che dianzi correvano a darsi bel tempo alla corte
pontificia, e ad uccellar nuovi benefizii. Riformò ancora il lusso
della sua corte e de' cardinali, che era giunto all'eccesso; e cominciò
a conferire i benefizii a persone di merito, laddove prima si davano
per raccomandazione de' favoriti senza esame di dottrina e di costumi.

Nel dì 13 di febbraio dell'anno presente vennero in vicinanza di
Costantinopoli i Veneziani e Genovesi, tutti pieni d'odio e d'invidia
gli uni contra degli altri[1510]. Menavano i primi un'armata di
settantacinque galee tra le proprie e le armate da' Catalani, e quelle
di _Giovanni Cantacuzeno imperador_ de' Greci loro confederato. Ne
era generale _Nicoletto Pisani_. La flotta de' Genovesi, comandata
da _Paganino Doria_, ascendeva a sessantaquattro galee. Terribil fu
quella battaglia, fatta in più parti e con più rimesse. Vi si sparse
gran sangue, e in fine parve che la vittoria fosse de' Genovesi.
Imperciocchè il generale de' Catalani, e molti nobili e più di due
mila persone dalla parte dei Veneziani e Catalani vi rimasero uccise;
e furono prese da' nemici quattordici galee venete, dieci de' Catalani
e due de' Greci, e circa mille e ottocento uomini. Ma avendo anche i
Genovesi perdute tredici loro galee, oltre a sei che erano fuggite,
ed essendo morti nel conflitto più di settecento della lor gente,
fra' quali non pochi de' principali cittadini di Genova, neppur essi
cantarono il trionfo. Si ritirarono i Veneziani, perchè più malconci
degli altri, e si accinsero a riparare il danno, per tentare miglior
fortuna in un altro combattimento. I Genovesi all'incontro, per
vendicarsi del Cantacuzeno, chiamati in loro aiuto i Turchi, che vi
andarono con sessanta legni armati, e ricevute da Genova dieci altre
galee, si misero ad assediar Costantinopoli, e ridussero a tale quella
città, che nel dì 6 di maggio obbligarono l'imperadore greco a dimandar
la pace, che fu stabilita con molto loro vantaggio pel commercio, e
coll'espulsione de' Veneziani e Catalani da Costantinopoli, ma con
vergogna del nome cristiano. Seguì nell'anno presente in Napoli la
coronazione del _re Luigi_ e della _regina Giovanna_ per mano di un
legato apostolico, correndo la festa della Pentecoste nel dì 27 di
maggio. Con gran solennità fu eseguita quella funzione[1511], essendovi
intervenuti quasi tutti i baroni e vassalli del regno, a' quali fu
conceduto un generale indulto di tutte le passate ribellioni: con che
tornò a fiorir la pace in quelle contrade. Ma il papa permise al re
Luigi la corona, a condizione che, se mai premorisse a lui la regina
Giovanna senza figliuoli, il regno pervenisse a _Maria_ di lei sorella,
e Luigi dimettesse il titolo di re, con riassumere quello di principe
di Taranto. Per cacciar poscia dal regno Corrado Lupo, il quale con
grosso corpo di Tedeschi s'era afforzato a Nocera de' Pagani, altro
mezzo non ebbe il re Luigi che di adoperar l'efficace ricetta dell'oro,
ottenendo da lui quanto volle, collo sborso di trentacinque mila
fiorini. Fece anche ritornare alla sua ubbidienza la città dell'Aquila.
Ma perchè era rimasto nel regno _fra Moriale_, che cogli Ungheri teneva
tuttavia il castello, ossia la città d'Aversa, mandò il re Luigi per
_Malatesta da Rimini_ con dargli il titolo di vicario del regno. Andò
colà Malatesta con quattrocento cavalieri, e continuò a perseguitare
i ladroni, a tener nette e sicure le strade, e a far pagare le colte.
Finalmente si voltò contra di fra Moriale, ed assediò Aversa, tenendola
talmente stretta per tutto il dicembre, che il costrinse a renderla, e
insieme tutto il tesoro da lui adunato con tante ruberie, fuorchè mille
fiorini d'oro che il re per sua bontà gli permise di asportare.

Furono guerre nell'anno presente in Toscana. Quivi sussistevano
tuttavia sparse qua e là molte soldatesche di _Giovanni
Visconte_[1512]. Francesco Castracani degli Interminelli, dopo aver
tenuto l'assedio più di quattro mesi a Barga, terra de' Fiorentini
in Garfagnana, sconfitto da essi Fiorentini, lasciò ivi gli arnesi
e molti prigionieri nel mese di ottobre. Bettona, terra ricchissima,
che non la cedeva alle città[1513], fu assediata dai Perugini, presa
ed interamente disfatta. Pier Saccone dei Tarlati ebbe delle percosse
da' Fiorentini. Gravissime scosse di tremuoto gran danno recarono in
Toscana ed in altre parti. Spezialmente in Borgo Santo Sepolcro[1514]
nel dì 26 di dicembre e ne' susseguenti si rovesciò la maggior parte
degli edifizii, colla morte di circa due mila persone. Roma in questi
tempi, per le civili discordie de' nobili e del popolo, provava
anche essa non pochi affanni. Ne fu cacciato Luca Savelli da Rinaldo
Orsino senatore. Fecero anche i Romani esercito contra Viterbo, ma
vergognosamente se ne tornarono a casa. Nel dì 15 del mese di marzo
infermatosi in Ferrara _Obizzo marchese_ d'Este[1515], fatti a sè
venire i cinque suoi figliuoli, cioè _Aldrovandino, Niccolò, Folco,
Ugo_ ed _Alberto_, a lui nati da Lippa dagli Ariosti, e poi legittimati
col matrimonio, li fece cavalieri, e compartì lo stesso onore ad altri
nobili ferraresi, modenesi, padovani e d'altre città. Poscia nel dì
19 o 20 d'esso mese compiè il corso di sua vita, lasciando nel popolo
un gran desiderio di sè e un giusto motivo di lagrime. Il maggiore
de' suoi figliuoli, cioè _Aldrovandino_, nel giorno seguente fu nel
pieno consiglio di quella città, e così in quello di Modena, eletto
signore. Se l'ebbe a male _Francesco Estense_, figliuolo del _marchese
Bertoldo_, che fin allora era stato in isperanza di succedere in quel
dominio; e però nel dì 2 d'aprile, fingendo di non vedersi sicuro in
Ferrara, se ne absentò, e ritirossi a Padova, poscia in Milano, dove
si diede ad ordir delle tele contra del marchese Aldrovandino, delle
quali parlerò a suo luogo. Per testimonianza del Gazata[1516], storico
di questi tempi, nè suddito della casa d'Este, Aldrovandino era signor
buono, persona d'onore, giusto e savio.

NOTE:

[1506] Raynaldus, Annal. Eccles.

[1507] Baluz., Praefation. ad Vit. Papar. Aven.

[1508] Matteo Villani, lib. 2, cap. 43.

[1509] Vita Innocentii VI, P. II, tom. 3 Rer. Ital.

[1510] Caresin., Histor., tom. 12 Rer. Ital. Georgius Stella, Annal.
Genuens., tom. 17 Rer. Ital. Matteo Villani, lib. 2, cap. 59.

[1511] Raynaldus, Annal. Eccles. Matteo Villani, lib. 3, cap. 8.

[1512] Matteo Villani, lib. 3, cap. 35.

[1513] Petrus Azarius, Chron., tom. 16 Rer. Ital.

[1514] Chron. Caesen., tom. 14 Rer. Ital.




    Anno di CRISTO MCCCLIII. Indizione VI.

    INNOCENZO VI papa 2.
    CARLO IV re de' Romani 8.


Il poco profitto che faceano l'armi di _Giovanni Visconte_ in Toscana
l'indusse finalmente a cercare o ad ascoltare trattati di pace coi
comuni di Firenze, Siena e Perugia[1517]. E tanto più vi condiscese
egli, perchè ben seppe che quei comuni aveano fatto gagliardo ed
efficace maneggio per far calare in Italia Carlo IV re de' Romani:
il che a lui non piaceva. Tenutosi dunque un congresso fra gli
ambasciatori in Sarzana, nel gennaio di quest'anno fu stabilita e poi
pubblicata la pace con condizioni onorevoli per ambedue le parti.
Seguitando più che mai l'izza de' Genovesi e Veneziani, i primi
allestirono sessanta galee, e fecero lega con _Lodovico re_ d'Ungheria,
principe che non avea mai dimesso l'odio e le pretensioni sue
contra de' Veneziani per le città della Dalmazia. Infestarono ancora
l'Adriatico con alcuni loro legni, e fecero delle insolenze fino alla
città di Venezia. Dal canto loro anche i Veneziani rinnovarono la lega
con _Pietro re_ di Aragona a danni de' Genovesi, essendosi convenuti
che questo re armasse trenta galee al suo soldo, e venti al soldo de'
Veneziani. Se ne armarono altre venti in Venezia, di modo che misero
insieme una flotta di settanta galee. Vennero ad unirsi coi Catalani
i legni veneti verso la Sardegna[1518], e i Genovesi affrettatisi
con cinquantadue galee per trovarli separati, non ostante la loro
unione, vennero a battaglia nel dì 29 di agosto verso Loiera, ossia
alla Linghiera. La più ardita ed arrischiata gente che fosse allora in
mare erano i Genovesi, e perciò sprezzatori d'ognuno. Quivi si fiaccò
la loro alterigia. Per viltà d'Antonio Grimaldi loro ammiraglio, che
con diecinove galee se ne fuggì, rimase il rimanente sconfitto. Di
loro perirono circa due mila persone; trenta galee vennero in potere
dei vincitori, e da tre mila e cinquecento furono i prigioni, fra'
quali molti de' grandi e principali di Genova. Col calore di questa
vittoria occuparono dipoi i Catalani varie terre suddite dei Genovesi
in Sardegna; ma avendo anche voluto soggiogare il giudice d'Arborea,
ne ebbero sì cattivo mercato, che perderono l'acquistato, e la maggior
parte ancora di quel che possedevano prima. Avvilironsi talmente per
la disavventura suddetta i Genovesi, che parea loro d'essere affatto
perduti. Tutto era lamenti e pianto; trovavansi anche in gran penuria
di viveri, senza poterne ricevere per mare, perchè i nemici ne erano
padroni. Nè per terra ne poteano sperare, perchè _Giovanni Visconte_
arcivescovo di Milano, che già avea l'occhio a profittar delle loro
disgrazie, non ne lasciava passare. Crebbe dunque la confusione in
Genova, e le fazioni dei Guelfi e Ghibellini risvegliate l'accrebbero
a dismisura. Venne finalmente quel popolo, con istupore d'ognuno, alla
risoluzione di darsi al medesimo Giovanni Visconte. Pietro Azario,
non so come, scrive[1519] che Simonino Boccanegra allora doge ne fece
il trattato, per ricavarne anche del vantaggio in suo pro, quando il
Boccanegra tanto prima era stato deposto, ed in que' tempi _Giovanni
di Valente_ portava questo titolo. Adunque nel dì 10 di ottobre
l'arcivescovo fece prendere il possesso di Genova con settecento
cavalieri e mille e cinquecento fanti, diede loro per governatore
_Guglielmo marchese Pallavicino_ di Cassano; ampie provvisioni di
grano v'inviò, e insieme di danaro: sicchè rifiorì quivi la pace, ogni
discordia cessò, e il coraggio tornò in cuore a quell'ardito popolo.
Lodansi gli storici genovesi del governo del Visconte, perchè li trattò
con amore; fece fabbricar l'orologio del pubblico, fin qui cosa nuova
fra loro, e slargare le strade da Genova a Nizza con grande utilità
della mercatura; e rimise in credito le armi e la potenza de' Genovesi,
siccome diremo all'anno seguente.

_Fra Moriale_, cavaliere di Rodi, e non già del Tempio, che fu
cacciato da Aversa, s'era acconcio col _prefetto di Vico_, e con esso
lui avea inutilmente assediato Todi. Perchè non correano le paghe,
costui, siccome uomo avvezzo alle prede, staccossi da lui, e cominciò
a formare una di quelle compagnie di soldati ladroni e masnadieri che
abbiam di sopra veduto; nè questa fu già la prima, come stimò Matteo
Villani. Fatto correr voce per l'Italia che darebbe soldo a tutti,
mise insieme da mille e cinquecento barbute e più di due mila fanti,
e cominciò le sue imprese dal vendicarsi di _Malatesta_ signor di
Rimini, che gli avea fatto sì brutto giuoco in Aversa. Era Malatesta
all'assedio di Fermo, ed avea ridotta quasi all'estremo quella città,
quando fra Moriale, ad istanza di _Gentile da Mogliano_, signore o
tiranno di quella terra, costrinse Malatesta a ritirarsi. Cresciuto
poi di gente, si diede a saccheggiar le terre della Marca e il
contado di Fano. L'anno fu questo, in cui papa _Innocenzo VI_[1520],
veggendo oramai tutte le città della Chiesa in Italia cadute in
mano di tiranni; e massimamente dolendogli che il prefetto da Vico
avesse ultimamente occupate quasi tutte le terre del Patrimonio e di
Roma, ed anche Orvieto; spedì in Italia _Egidio Albornoz_ cardinale
spagnuolo, personaggio di gran petto e mente, che avvezzo nelle armi
prima di portare la sacra porpora, sapea far non meno da generale
d'armata che da legato apostolico. Con ampia facoltà venuto egli in
Italia, magnificamente fu accolto e trattato in Lombardia per tutte
le città dall'arcivescovo di Milano, fuorchè in Bologna, dove nol
lasciò entrare. Nel dì 11 di ottobre arrivò a Firenze, e poscia ito a
Montefiascone, ebbe sulle prime il contento di tirar con un accordo i
Romani a riceverlo per protettore, e a seco unirsi contra di _Giovanni
da Vico prefetto di Roma_, signor di Viterbo, ed usurpatore di tante
terre della Chiesa romana. Di grandi dissensioni e guerre nell'agosto
di quest'anno erano state in Roma per le fazioni degli Orsini,
Colonnesi e Savelli. Il popolo a furore avea lapidato e morto _Bertoldo
degli Orsini_ senatore[1521]; ma finalmente, coll'eleggere loro tribuno
Francesco Baroncelli, cioè il notaio del senatore, ridussero le cose
in migliore stato; ma il rimedio fu di corta durata, e però si mise la
città sotto la protezione del valente cardinale legato.

Per li buoni uffizii della corte pontificia, cioè del fu _Clemente
VI_ papa, erano stati da _Lodovico re_ d'Ungheria rimessi in libertà
sul fine dell'anno precedente i Reali di Napoli[1522], tenuti fino
allora prigioni, cioè _Roberto principe_ di Taranto e _Luigi duca_
di Durazzo, coi lor fratelli. Nel gennaio di questo anno giunsero a
Venezia, e furono ben accolti dipoi nei suoi Stati da _Aldrovandino
marchese_ di Este, e in fine giunsero a Napoli. Si udì poco fa menzione
di _Gentile da Mogliano_ signore di Fermo, e delle discordie fra lui
e _Malatesta_ padrone di Rimini. Non avea forse Gentile da contrastare
con sì possente e valoroso nemico. Venuto in Lombardia, niun aiuto potè
ricavar da _Giovanni Visconte_, nè dal _marchese Aldrovandino_. Da
_Francesco degli Ordelaffi_ signor di Forlì, e nemico de' Malatesti,
ottenne dodici bandiere; ma nel viaggio furono disfatte, e quasi
tutte prese in un'imboscata dal _Malatesta_, il quale, prevalendosi
della vittoria, passò dipoi all'assedio di Fermo; ma, interpostosi
l'arcivescovo Visconte, tregua fu fatta sino al dì 20 d'agosto.
Finita questa, _Galeotto de' Malatesti_ col fratello Malatesta tornò a
stringere d'assedio la medesima città. Nel dì 26 d'agosto il _marchese
Francesco_ d'Este, che s'era ritirato da Ferrara, unito un poderoso
esercito nella Romagna e Marca, in compagnia di Malatesta giovane,
figliuolo del suddetto _Malatesta_, venne sul Ferrarese, credendosi
d'ingoiare la città d'Argenta. Ma avendola il marchese Aldrovandino
signor di Ferrara premunita con poderosa guarnigione, e vedendo
il Malatesta vano il suo tentativo, passò ad impadronirsi di Porto
Maggiore. Le forze di Aldrovandino e una malattia sopraggiunta ad esso
Malatesta li fecero ritornar colle bandiere nel sacco a Rimini a dì
26 di agosto. Si erano nello stesso tempo mossi anche i Mantovani e
Padovani ai danni d'Aldrovandino. In sua difesa uscì in campagna _Can
Grande dalla Scala_: il che bastò a dissipar questi nuvoli, e a far
conoscere al marchese chi dovea egli tener per amico e chi per nemico.

NOTE:

[1515] Chron. Estense, tom. 15 Rer. Ital. Cortus, Histor., tom. 12 Rer.
Ital.

[1516] Gazata, Chron. Regiens., tom. 18 Rer. Ital.

[1517] Matteo Villani, lib. 3, cap. 59.

[1518] Georgius Stella, Annal. Genuens., tom. 17 Rer. Ital.

[1519] Petrus Azarius, Chron., tom. 12 Rer. Ital.

[1520] Raynaldus, Annal. Eccles.

[1521] Vita di Cola di Rienzo, Antiquitat. Ital.

[1522] Chron. Estense, tom. 15 Rer. Ital.




    Anno di CRISTO MCCCLIV. Indizione VII.

    INNOCENZO VI papa 3.
    CARLO IV re de' Romani 9.


Diedesi con vigore in quest'anno il _cardinale Egidio Albornoz_
legato apostolico a ricuperar dalle mani de' tiranni le terre della
Chiesa[1523]. Mirando Roma sempre in confusione, si avvisò di adoperare
uno strumento alquanto strano per mettere al dovere le teste sempre
inquiete e divise dei Romani, e per frenar la prepotenza de' grandi.
Cioè avendo seco Niccolò di Lorenzo, ossia _Cola da Rienzo_, uomo
benchè di cervello stravagante, pure ben provveduto di lingua e
di vaste idee, il mandò colà, dopo averlo provato assai destro e
fedele nelle azioni militari da esso cardinale intraprese. Essendo
già stato ucciso il Baroncello, che era divenuto tiranno[1524], fu
ricevuto Cola in Roma dal popolo con immenso onore. Chiamò egli tosto
all'ubbidienza i baroni romani oppressori del popolo. Nulla ne vollero
far i Colonnesi, anzi diedero principio a delle ostilità contro Roma.
Allora Cola con bella armata andò all'assedio di Palestrina, terra di
que' nobili. Altri che lui vi voleva a disfare quel forte nido; però
tutto confuso se ne tornò a casa. _Fra Moriale_, quel gran masnadiere,
di cui abbiam parlato di sopra, dopo avere messa in contribuzione la
Marca e la Toscana, commesse innumerabili iniquità, e raunato gran
tesoro, capitò a Roma, o per visitare due suoi fratelli, o perchè
chiamato colà dal senatore, per valersene nei bisogni della guerra. Fu
riferito a Cola di Rienzo, essere scappato di bocca a costui che voleva
uccidere esso Cola. Il fece prendere e tormentare, e poi tagliargli la
testa nel dì 29 d'agosto: pena degna de' suoi misfatti, e applaudita
dagli Italiani, ma che tirò addosso a Cola una universale mormorazione
de' Romani, perchè fu creduto un calunnioso pretesto per ispogliarlo
delle ricchezze e prede fatte in tanti paesi. Una sola parte nondimeno
ne ebbe; la maggiore toccò a Giovanni da Castello. L'aver poi Cola
posta una gabella sopra il vino, che dispiacque forte, fatto troncare
il capo a Pandolfuccio di Guido, uomo virtuoso ed amato da tutti, e
varie sue capricciose pazzie che degeneravano in crudeltà, servirono
a fargli perdere il concetto, e a guadagnarli l'odio della maggior
parte del popolo. Pertanto nel dì 8 di settembre, levatosi a rumore
esso popolo contra di lui, l'assediò in Campidoglio, ed attaccò fuoco
al palazzo. Se ne fuggì egli travestito da facchino, ma riconosciuto,
fu ucciso a forza di pugnalate dall'infuriata gente. Così in breve
tempo ebbero fine due aborti della fortuna, che diedero molto da
ragionar di sè in questi tempi, insegnando che non è mestier d'ognuno
il fondare de' principati con fidarsi dell'incostanza de' popoli, e
senza gran provvision di prudenza. Ora il _cardinale Albornoz_ legato
del papa avea già fatto pubblicar le scomuniche pontificie contra
chiunque occupava in Italia gli Stati della Chiesa romana; ma perchè
queste armi senza le temporali alla pruova si truovano spuntate, mosse
l'esercito suo contra di loro[1525]. Il primo assalito fu _Giovanni da
Vico_ prefetto. Costui trattò tosto di pace, ma poco tardò a mancar di
parola; e però il legato gli tolse Toscanella e l'assediò in Orvieto.
Per paura di peggio, il prefetto andò a gittarsegli ai piedi, e gli
consegnò quella città. Seppe far meglio i suoi affari _Gentile da
Mogliano_ signore di Fermo, perchè, senza voler aspettare la forza,
andò spontaneamente a trovare il cardinal legato a Foligno, e gli diede
la tenuta di Fermo: atto così gradito da esso legato, che dichiarò
Gentile gonfalonier della Chiesa romana.

Strepitosa novità accadde in Verona. _Can Grande dalla Scala_,
signore di quella città, era ito a Bolzano in compagnia di _Can
Signore_ suo fratello, per abboccarsi col _marchese di Brandeburgo_
suo cognato[1526]. _Fregnano dalla Scala_ suo fratello bastardo colse
questo tempo per effettuare il disegno di torgli la signoria: intorno a
che già passava intelligenza fra lui e i Gonzaghi signori di Mantova.
Nella notte del dì 17 di febbraio, ossia ch'egli fosse d'accordo con
_Azzo da Correggio_, lasciato da Can Grande per governatore di Verona,
oppur, come vuole il Gazata[1527], che Fregnano fattolo, a sè venire,
gli minacciasse la morte, se non acconsentiva, amendue sparsero voce,
esser giunte lettere che portavano la morte improvvisa di Can Grande,
e mossero la guarnigione ad uscir di Verona, con farle credere che
_Bernabò Visconte_ veniva con gente a quella volta. Nella seguente
mattina Fregnano con _Alboino_, suo fratello minore e legittimo,
cavalcò per la città, e si fece proclamar signore. In aiuto suo giunse
ancora _Feltrino_ ed altri da Gonzaga con assai nobiltà e milizia di
Mantova. Nel dì 24 d'esso mese _Bernabò Visconte_, chiamato in soccorso
da Fregnano, oppur mosso da speranza di pescare in quel torbido,
comparve con ottocento, ovvero con tre mila barbute e con altra
soldatesca, e dimandò di entrare in Verona. I Gonzaghi, per timore
ch'egli occupasse la città, indussero Fregnano a negargli l'entrata,
cosicchè Bernabò, vedendosi deluso, tentò per forza di voler superare
una porta; ma, conoscendo l'impossibilità dell'impresa, giudicò meglio
di ritornarsene a Milano. Per questo fu da alcuni creduto che anche
l'arcivescovo di Milano avesse tenuta mano a questo fatto. Volarono
intanto gli avvisi di tal tradimento a Can Grande, che non perdo tempo
a tornarsene indietro. Assicuratosi di Vicenza, con quelle truppe che
avea e che potè raunare, arrivò la notte stessa a Verona, dappoichè
se ne era partito Bernabò. Dal custode della porta di Campo Marzo fu
lasciato entrare in città, e tosto fece intonare: _Viva Cane, e muoiano
i traditori_. Fatto giorno, Cane passò il ponte, ed ebbe all'incontro
Fregnano coi suoi, che fece lunga battaglia, ma in fine vi lasciò la
vita insieme con Paolo Pico dalla Mirandola, eletto da lui per podestà
di Verona, ed altri suoi partigiani. Sollevatosi tutto il popolo
in favor di Cane, fu preso Feltrino da Gonzaga co' suoi consorti e
soldati, e corse pericolo della vita; ma in fine si riscattò con trenta
mila fiorini d'oro. Dopo sì felice avvenimento nello stesso mese giunse
a Verona il _marchese di Brandeburgo_ con assai gente per aiutar Cane,
ma non vi fu più bisogno di lui.

Per la troppo cresciuta potenza di _Giovanni Visconte_ arcivescovo di
Milano, e perchè l'ingordigia sua non era per far mai punto fermo,
si collegarono insieme la _repubblica di Venezia_, il _marchese
Aldrovandino_ signor di Ferrara e Modena[1528], i _Gonzaghi_ signori
di Mantova e Reggio, e i _Carraresi_ signori di Padova. In essa entrò
dipoi anche _Can Grande dalla Scala_ signor di Verona e Vicenza.
L'avere il Visconte occupata Bologna, e il far tuttodì passar le sue
genti pel Reggiano e Modenese, teneva in un continuo allarma questi
popoli. Men male perciò fu creduto dall'Estense e dai Gonzaghi il far
testa ad una potenza che andava a divorar tutto. Ora i Gonzaghi furono
i primi a cominciar la festa, impossessandosi di alcune navi milanesi,
vegnenti da Venezia col carico di mercatanzie, ascendenti al valore di
settanta mila fiorini d'oro. Spedì tosto l'arcivescovo il suo esercito
a' danni del Reggiano e Modenese, con prendere le castella di Fiorano,
Spezzano e Guiglia, e piantar due forti bastie, oppur una al passo di
Santo Ambrosio sul Panaro[1529]. Erasi unita tutta sotto il comando del
conte Lando Tedesco di Suevia la gran compagnia, che dianzi ubbidiva
a fra Moriale, accresciuta dipoi a dismisura pel concorso di chiunque
aspirava alle prede. Queste masnade furono prese al loro soldo dai
collegati, e con esse formato un esercito di più di trenta mila armati,
combatterono le suddette due bastie, e voltatisi poi verso Guastalla,
e passato il Po, nel settembre si diedero a guastare il territorio di
Cremona.

In questo tempo una mortale infermità portò all'altra vita
_Giovanni Visconte_ arcivescovo e signor di Milano, e mise fine
alle sue grandiose secolaresche idee. Discordi sono gli scrittori
nell'assegnare il giorno della sua morte. Nel dì 11 di settembre
scrive il Gazata[1530]; nel dì 4 di ottobre Matteo Villani[1531]; nel
dì cinque di esso mese, giorno di domenica il Corio[1532]. Sto io con
quest'ultimo, perchè il giorno quinto d'ottobre cadde in domenica; e
Pietro Azario[1533], benchè il faccia morto nel dì 4 d'ottobre, pure
confessa che fu giorno di domenica. Lo stesso abbiamo dalla Cronica di
Matteo Griffone[1534], dalla Bolognese[1535], dalla Piacentina[1536]
e da quella de' Cortusii[1537]; e però s'hanno da correggere l'altre
storie, e massimamente gli Annali Milanesi[1538], che il dicono morto
nel dì ultimo d'ottobre. A lui senza opposizione succederono i tre suoi
nipoti, nati dal fu _Stefano_ suo fratello, cioè _Matteo, Bernabò_ e
_Galeazzo_. Gli Stati furono divisi in tre parti. A Matteo toccarono
_Lodi, Piacenza, Parma, Bologna e Bobbio_; a Bernabò _Bergamo, Brescia,
Cremona_ ed altre terre; a Galeazzo _Como, Novara, Vercelli, Asti,
Alba, Alessandria, Tortona_ e molte terre del Piemonte. _Milano_ e
_Genova_ rimasero indivise, e tutti e tre vi comandavano, camminando
fra loro con molta concordia. Si figurò la lega di Lombardia di poter
più agevolmente ottenere l'intento suo contro la possanza di Giovanni
Visconte, quando era vivente, col chiamare in Italia _Carlo IV_ re
di Boemia e de' Romani; e mandò a questo fine ambasciatori; ma nel
medesimo tempo anche il Visconte facea per mezzo de' suoi delle belle
offerte, promettendogli la corona ferrea, subito che fosse calato in
Italia. Perciò Carlo, trovando ben disposti gli animi degl'Italiani,
ed ottenuta licenza dal papa, si mise in viaggio nell'ottobre di
quest'anno con poco accompagnamento di gente d'armi[1539], e nel dì 3
di novembre col patriarca d'Aquileia suo fratello arrivò a Padova, con
grande onore accolto da _Jacopino_ e _Francesco da Carrara_ signori di
quella città. Fu ad incontrarlo prima del suo arrivo colà _Aldrovandino
marchese d'Este_, e da che fu partito da Padova, andò _Can Grande dalla
Scala_ a fargli riverenza a Legnago. Riposossi in Mantova per qualche
settimana il re Carlo per trattare, se era possibile, di concordia fra
i collegati e i Visconti. Gli spedirono i fratelli Visconti una nobile
ambasciata con suntuosi regali, promesse d'aiuti e della corona ferrea.
Si fece valere l'attaccamento loro agl'interessi dell'imperio, e quanto
avesse operato _Matteo_ lor avolo contro i ribelli della corona, cioè
contro i Guelfi, di modo che Carlo restò soddisfattissimo di loro, e
si dispose a passare a Milano. Così rimasero delusi i collegati, che
a loro spese aveano tirato in Italia questo debole principe; e niun
profitto ne ricavarono, essendosi egli convenuto coi Visconti di non
molestarli, purchè gli dessero la corona d'Italia, e una buona scorta
fino a Roma per prendere l'altra dell'imperio.

Non avea mancato _Giovanni Visconte_, quando era vivente, d'inviare
ambasciatori a Venezia, per mettere pace fra quella repubblica e
quella di Genova. Uno degli ambasciatori fu il celebre _Francesco
Petrarca_, al quale nulla servì la sua eloquenza per condurre a buon
fine questo negoziato. _Andrea Dandolo_ doge e il suo consiglio, erano
sì mal animati contra dei Genovesi, e malcontenti dell'arcivescovo
per la signoria e protezion presa di quel popolo, che ricusarono
ogni proposizion d'accomodamento. Colle lor forze e coll'aiuto
dell'arcivescovo armarono essi Genovesi trentacinque galee[1540], e
ne fu generale il prode _Paganino Doria_. Dopo essere state queste
in corso contra dei Catalani, vennero in Levante in traccia de'
Veneziani, abbruciarono Parenzo, e presero alcune ricchissime cocche
veneziane. Trovarono poscia a Portolungo verso Modone, ossia nel
porto della Sapienza, la maggior parte della flotta veneta, composta
di trentacinque galee, sei grosse navi e venti altri legni minori
sotto il comando di _Niccolò Pisano_. Nel dì 4 di novembre virilmente
andò il general genovese ad assalir nel porto la nemica armata, e tal
dovea essere in questi tempi in credito la bravura de' Genovesi in
mare, oppur fosse altro accidente, che contra il solito sbigottiti
i Veneziani, senza far molta difesa si diedero tutti per vinti.
Furono condotti que' legni a Genova con più di cinque mila prigioni,
fra' quali lo stesso general pisano, e poi bruciati. Per istrada
fuggirono ben due mila de' prigioni fatti; e furono anche prese da
altri legni veneziani due galee genovesi, che s'erano sbandate dallo
stuolo. Abbiamo da Matteo Villani[1541] minutamente descritto questo
avvenimento, sì funesto alla gloria e potenza de' Veneziani, e tale
che in Venezia molto si temette che la vittoriosa armata volasse colà
a fare del resto. Risparmiò Iddio l'avviso e il dolore di sì inusitata
sconfitta ad _Andrea Dandolo_, virtuosissimo doge di Venezia e
scrittore della famosa Cronica Veneta, da me data alla luce; imperocchè
nel dì 7 di settembre di questo anno[1542] egli era passato a miglior
vita, e in luogo suo nel dì 11 d'esso mese era stato surrogato
_Marino Valiero_ ossia _Faliero_. Nè si dee tacere che trovavasi in
questi tempi l'isola di Sicilia disfatta e ridotta a gran carestia
per la disunione di que' baroni e popoli, stante la minorità del _re
don Luigi_ figliuolo del _re don Pietro_[1543], e le due prepotenti
fazioni, l'una de' Catalani, e l'altra de' conti di Chiaramonte. Per
maneggio di _Niccolò Acciaiuoli_, gran siniscalco di Napoli[1544], si
accordò il _conte Simone di Chiaramonte_ con _Luigi re di Napoli_; e
questi spedì immediatamente colà sei galee con poca gente d'armi, e
molti legni carichi di grano e di vettovaglia; la qual oste bastò a
fare che le città di Palermo, Trapani, Milazzo, Mazara, ed altre terre
e castella al numero di cento dodici, alzassero le bandiere del re di
Napoli. Questa era la congiuntura, in cui il re Luigi s'impadronisse
di tutta la Sicilia; al che non era mai potuto arrivare in sua vita
il _re Roberto_ con tanti sforzi e possenti spedizioni da lui fatte
per ricuperare quel regno. Ma in troppa debolezza si trovava allora
il regno di Napoli a cagion delle guerre passate e di tanti Reali che
conveniva mantenere, fra' quali anche vi fu _Luigi duca di Durazzo_, il
quale si ribellò, e bisognò domarlo coll'armi. Gran guadagno nondimeno
fu quello del re Luigi in Sicilia nell'anno presente, e questo crebbe
anche nel seguente. Pure la Sicilia giunse a mutar padrone; e in
questo anno i Messinesi occuparono tre galee ed altri legni pieni di
vettovaglie, che il re Luigi mandava per rinforzo a Palermo.

In occasion della guerra insorta fra l'arcivescovo Visconte e
i collegati, fu nel dì 10 di giugno alquanto di sollevazione in
Bologna[1545], perchè da _Giovanni da Oleggio_ governatore era uscito
ordine che due quartieri della città cavalcassero armati alla volta
di Modena, e il popolo, mal soddisfatto del governo milanese, non si
sentiva di sacrificar le vite in servigio di così pesante padrone.
Giovanni da Oleggio, che era un mal arnese, cacciò per questo in
prigione gran copia di cittadini nobili e plebei; molti ne fece
giustiziare, altri tormentare; e durò assai giorni questa tragedia.
Tolse ancora l'armi agli abitanti, di modo che di terrore e confusione
era ripiena quella città. Arrivò poi nel dì 21 d'agosto sul contado di
Bologna parte dell'esercito de' collegati, di cui era capitan generale
_Francesco da Carrara_, uno de' due signori di Padova, e si unì colla
gran compagnia del _conte Lando_ Tedesco. Saccheggiando e bruciando le
ville di quei contorni, arrivarono fin presso alla città di Bologna.
Secondo i Cortusii[1546], avrebbono potuto impadronirsene; ma il conte
Lando, che, secondo il costume di quegl'iniqui masnadieri, mentre
militava per l'una parte, sapea servire all'altra nemica, ne impedì
l'acquisto, e dipoi ricusò di combattere le due bastie del passo di
Sant'Ambrosio; e per questa cagione s'ebbe da lì innanzi gran sospetto
della fede di costui; e Francesco da Carrara, temendone qualche
tradimento, giudicò meglio di ritirarsi a Padova, e di lasciare il
baston del comando in vece sua a _Feltrino da Gonzaga_.

NOTE:

[1523] Raynald., Annal. Eccles.

[1524] Vita di Cola di Rienzo, lib. 2, cap. 17.

[1525] Matteo Villani, lib. 4, cap. 10.

[1526] Chron. Veronense, tom. 8 Rer. Ital. Chron. Estense, tom. 15 Rer.
Ital.

[1527] Gazata, Chron. Regiens., tom. 18 Rer. Ital.

[1528] Chron. Estense, tom. 15 Rer. Ital. Gazata, Chron. Regiens., tom.
18 Rer. Ital.

[1529] Petrus Azarius, Chron., cap. 11, tom. 18 Rer. Ital.

[1530] Gazata, Chron. Regiens., tom. 18 Rer. Ital.

[1531] Matteo Villani, lib. 4, cap. 25.

[1532] Corio, Istoria di Milano.

[1533] Petrus Azarius, Chron. Regiens., tom. 16 Rer. Ital.

[1534] Matth. de Griffonibus, Chron., tom. 18 Rer. Italic.

[1535] Chron. Bononiens., tom. eod.

[1536] Chron. Placent., tom. 16 Rer. Ital.

[1537] Cortusiorum Histor., tom. 12 Rer. Ital.

[1538] Annales Mediolan., tom. 16 Rer. Ital.

[1539] Cortus. Histor., tom. 12 Rer. Ital.

[1540] Georgius Stella, Annal. Genuens., tom. 17 Rer. Ital. Caresin.
Chron. tom. 12 Rer. Ital.

[1541] Matteo Villani, lib. 4, cap. 32.

[1542] Marino Sanuto, Istor. Venet., tom. 22 Rer. Italic.

[1543] Matteo Villani, lib. 4. cap. 3.

[1544] Matth. Palmerius, in Vita Nicolai Acciajoli, tom. 13 Rer. Ital.




    Anno di CRISTO MCCCLV. Indiz. VIII.

    INNOCENZO VI papa 4.
    CARLO IV imperadore 1.


Sul principio di quest'anno giunse a Milano _Carlo IV re_ de' Romani,
accompagnato da pochi dei suoi, ma con gran magnificenza ricevuto da
_Galeazzo e Bernabò Visconti_, e suntuosamente regalato da essi[1547].
Gli fecero vedere in mostra tante migliaia di cavalieri e fanti che
aveano, e parte finsero d'avere al loro soldo, facendo far varie
comparse alle medesime loro truppe: tutto, come diceano, ai servigi
di sua maestà. Nella festa dell'Epifania, cioè nel dì sei di gennaio,
egli prese la corona ferrea dalle mani di _Roberto arcivescovo_ di
Milano. Se crediamo a Matteo Villani, scrittore di grande autorità,
la di lui coronazione fu fatta in Monza; ma verisimilmente egli
prese abbaglio, avendo noi una folla di scrittori, ed alcuni ancora
di essi contemporanei, che l'asseriscono celebrata nella basilica di
Sant'Ambrosio in Milano. Oltre agli storici da me citati altrove[1548],
ci assicurano di questo gli Annali Milanesi[1549], le Croniche
Piacentina[1550], Bolognese[1551], Sanese[1552] e Cesenate[1553],
il Gazata[1554], il Rebdorfio[1555] ed altri. Volevasi veramente far
questa funzione in Monza, ciò apparendo da un breve di papa _Innocenzo
VI_ rapportato dal Rinaldi[1556], ma dovette vincerla l'arcivescovo e
il popolo di Milano, che la vollero in Sant'Ambrosio, secondo l'antico
rito. Da Milano passò Carlo a Pisa. Bollivano fiere discordie in
quella città per la fazione de' Bergolini, cioè de' Gambacorti e di
Cecco Agliati, che dominava, e l'altra de' Raspanti, che si opponeva
alla prima. Aprirono tali dissensioni la strada al re per assumere di
concordia de' cittadini (sforzata nondimeno per conto de' Gambacorti)
il dominio di quella città, e di mettervi le sue guardie. Dopo essere
stato a Lucca, e dipoi a Siena, dove, a petizione del popolo commosso,
annullò il reggimento dei Nove, divenuto troppo odioso alla città,
s'inviò alla volta di Roma. Prima non avea seco più di mille cavalieri,
la maggior parte datagli dai fratelli Visconti. Ne arrivarono in
Toscana dalla Germania ben quattro altre migliaia, tutta bella gente,
con gran baronia e colla _regina Anna_ moglie del medesimo re. Con
questa sì poderosa scorta se n'andò egli a Roma, dove nel dì quinto
d'aprile, giorno solenne di Pasqua di Risurrezione, fu conferita a
lui e alla regina moglie nella vaticana basilica la corona imperiale
dal _cardinal Pietro di Beltrando_ vescovo d'Ostia, deputato a ciò
dal sommo pontefice. Con qual ordine e magnificenza il popolo romano
in questi tempi incontrasse gl'imperadori e i legati apostolici, si
raccoglie da una memoria da me prodotta nelle Antichità Italiane[1557].
Lo stesso dì (che così era ne' patti) il nuovo imperador Carlo
IV, senza potersi fermare di più in Roma, si mise in viaggio alla
volta della Toscana, dove tutti i popoli l'aveano riconosciuto per
sovrano[1558], e gli stessi Fiorentini collo sborso di cento mila
fiorini d'oro aveano da lui impetrato degli ampli privilegii. In
Siena[1559] volle maggiormente mutar quel governo, con far signore
della città _Niccolò patriarca_ di Aquileia suo fratello naturale; ma
poco durò questa novità. Fu vergognosamente deposto e cacciato il buon
prelato. Attendeva questo imperadore più a far danaro che a guarir le
piaghe dell'Italia; e perchè i Lucchesi, allora sottoposti al comune di
Pisa, gli esibirono gran somma d'oro, parve a lui che sarebbe stato un
peccato il lasciar cadere in terra così vistosa offerta. Traspirato in
Pisa questo troppo disgustoso trattato, mosse il popolo a sollevarsi
nel dì 21 di maggio. Furono creduti autori di questo furor popolare
i Gambacorti, perchè i più de' grandi e del popolo traevano alle loro
case; e di questa congiuntura si prevalsero i Raspanti loro nemici per
atterrarli. Gran battaglia fu nella città fra i soldati dell'imperadore
e del popolo; ma in fine rimasero rotti i cittadini, e si quetò il
rumore. A sette dei Gambacorti per tal cagione fu troncato il capo. La
commozion di Pisa animò il popolo di Lucca a tentar la sua liberazione
dal giogo de' Pisani, e giacchè l'imperadore, fattosi dare il castello
dell'Agosta, vi avea messo presidio de' suoi Tedeschi, altro non
restava che di cacciar dalla città i soldati pisani. Adunque nel dì 22
di maggio, fatte entrare in Lucca molte masnade di contadini, levarono
la terra a rumore; ma, afforzatisi i Pisani in alcune case, diedero
tempo al comune di Pisa di spedire colà un grande sforzo di gente,
che non solamente sostenne la città, ma costrinse ancora i Tedeschi a
consegnar loro il castello dell'Agosta. Veggendosi dunque l'imperadore
mal sicuro in Pisa, per quanto era avvenuto, ed insieme oltraggiato
dai Sanesi e malveduto dai Fiorentini, non volle far più lunga dimora
in Pisa, e si ritirò a Pietrasanta, dove con gran gelosia si fermò più
giorni. Quindi passò per gli Stati dei fratelli Visconti, ma senza che
fosse lasciato entrare in città alcuna, fuorchè in Cremona, dove fu
ammesso coll'accompagnamento di poca gente e disarmata. Di là poi passò
in Boemia, seco portando molto oro, ma molta vergogna ancora.

Gli affari del _cardinale Egidio_ legato apostolico parve che sul
principio dell'anno prendessero cattiva piega; imperciocchè _Gentile da
Mogliano_, creato da lui gonfaloniere di santa Chiesa, fellonescamente
gli ritolse la città di Fermo[1560]. Questo avvenne per maneggio di
_Malatesta_ signor di Rimini suocero suo, che, rappacificatosi con
lui, l'indusse a ribellarsi, e gli diede soccorso di gente. Passava
ancora nemicizia tra _Francesco degli Ordelaffi_ signore di Forlì e il
suddetto Malatesta. Al vedersi ambedue esposti alla forza del cardinale
legato, personaggio risoluto di voler ricuperare gli Stati della
Chiesa, ed anche scomunicati e fin dichiarati eretici dal medesimo
(perocchè allora ci volea poco a sfoderare ancora questa arma), fecero
pace insieme, e si collegarono con Gentile, per resistere unitamente
tutti e tre al valente cardinale. Nell'aprile di quest'anno riuscì al
suddetto signore di Forlì con ducento cavalieri di metterne in rotta
quattrocento del legato, che si erano posti in agguato, credendosi di
farlo prigione. Diversa fu la fortuna di _Galeotto de' Malatesti_,
fratello del poco fa mentovato Malatesta. Era egli gran maestro di
guerra, e si trovava all'assedio di un castello di Recanati, dove si
era ben fortificato. Ma più di lui ne seppe _Ridolfo da Camerino_,
capitano della gente della Chiesa, che vigorosamente l'assalì in quel
sito, e, dopo ostinata battaglia, sbarattò le di lui genti, e fece
prigione lo stesso Galeotto ferito in più parti. Per questa vittoria
l'esercito pontificio cavalcò fino alle porte di Rimini, prese
Santo Arcangelo, Verrucchio e due altre castella vicino a Rimini, e,
fabbricate alcune bastie intorno a quella città, ne formò un blocco.
Non vi volle di più, perchè Malatesta cominciasse nel mese di maggio
a maneggiare un accordo col legato, il quale da uomo saggio non ebbe
difficoltà di accettarlo, e di accordargli assai oneste condizioni,
contentandosi ch'egli restituisse Ancona ed alcune altre terre alla
Chiesa, e ritenesse il dominio di Rimini, Pesaro, Fano e Fossombrone,
riconoscendole nondimeno dalla Sede apostolica, e pagando l'annuo
censo. Ciò fatto, i fratelli Malatesti giurarono fedeltà, e prestarono
da lì innanzi onoratamente braccio al cardinale per l'altre sue
imprese. Per questo accordo intimidito il popolo di Fermo, e per non
provare il meritato gastigo della sua ribellione, nel mese di giugno
levò rumore nella città contra Gentile da Mogliano, e il costrinse a
ritirarsi nella rocca, dove restò poi assediato dalla gente del legato,
e costretto a capitolare. Gli lasciò il legato tre castella, ma, non
contentandosene colui, gliele ritolse dipoi: laonde andò ramingo a
finir malamente i suoi giorni in altri paesi. Anche i _Polentani_
signori di Ravenna e Cervia si ridussero all'ubbidienza del legato, se
pur non fu nell'anno seguente.

Governava intanto tirannicamente _Giovanni Visconte_ da Oleggio la
città di Bologna a nome di _Matteo Visconte_[1561]. Perchè _Galeazzo
Visconte_ fratello di Matteo gli occupò nel contado di Como un buon
castello colla valle di Belegno a lui spettante, se ne lamentò; ma
per quanto se ne dolesse, non gli fu mai fatta giustizia. Mandò ancora
Matteo Visconte a Bologna delle persone con ordine di fare il sindacato
al medesimo Giovanni. Uomo di gran coraggio e di maggiore astuzia era
l'Oleggio, e, chiamandosi offeso per tal trattamento, determinò di
farne tal vendetta che tornasse anche in suo pro. Pertanto ben disposte
le cose, nel dì 18 di aprile mise in armi tutti i suoi parziali, cioè
i Maltraversi e Ghibellini; fece prigioni gli uffiziali di Matteo
Visconte; in breve tempo tirò alla sua ubbidienza tutte le castella
forti del contado, a riserva di Bazzano, che si sostenne fedele ai
Visconti; e si fece proclamar protettore, o, come altri scrivono,
signore di Bologna. Una contribuzione da lui fra poco imposta di venti
mila fiorini d'oro ai cittadini, cagionò di gravi lamenti, ma convenne
pagarla. Ad istanza ancora dei Maltraversi, cioè de' Ghibellini,
fece prendere quattrocento cittadini guelfi, sospetti d'essere a lui
contrarii, e li mandò ai confini; tali nondimeno e tante furono le
doglianze del popolo, che stette poco a richiamarli. Di questo colpo sì
pregiudiziale ai Visconti si rallegrarono forte i collegati lombardi:
nè tardò il _marchese Aldrovandino_ d'Este a spedir dei buoni aiuti
all'Oleggio, per tenerlo saldo nell'usurpato dominio. All'incontro,
ne furono turbatissimi i Visconti, e tosto inviarono il _marchese
Francesco d'Este_ con un esercito sul Bolognese, che recò molti danni
a quelle ville e tentò anche di prendere Bologna, ma ne fu bravamente
respinto.

Intanto nel dì 26 di settembre venne a morte _Matteo Visconte_,
personaggio di molta avvenenza, che non avea pari nella facondia, e
superava anche i suoi fratelli nelle virtù, se non ch'era stranamente
guasto dalla lussuria. Comune fama fu ch'egli morisse di veleno datogli
da' suoi due fratelli _Bernabò_ e _Galeazzo_[1562]; chi immaginò
perchè gli fosse scappato di bocca, essere bella cosa il dominar
senza compagni; e chi perchè, essendo egli bestialmente perduto nella
libidine, e facendo incetta di belle donne nobili, ad onta ancora
de' lor genitori o mariti, temerono che ne seguisse un dì qualche
sollevazione. Fors'anche la sfrenata lussuria sua il consumò. Certo
è ch'egli, quasi all'improvviso, mancò di vita. Giacchè non lasciò
dopo di sè maschi, divisero i due fratelli la di lui eredità. A
_Bernabò_ toccarono Lodi, Parma e la perduta Bologna, colle castella
di Marignano, Pandino e Vavrio; a _Galeazzo_ Piacenza, Bobbio, Monza,
Vigevano ed Abbiate. Milano fu diviso in due parti, e Genova restò
indivisa. Non passarono due mesi che lo scaltro _Giovanni da Oleggio_
intavolò un trattato di pace con Bernabò Visconte; e seguì infatti,
credendosi per tal via Bernabò di poter meglio ottenere il suo
intento, cioè di atterrarlo, essendosi convenuto ch'egli metterebbe
i podestà in Bologna: Giovanni da Oleggio ne godrebbe il dominio sua
vita natural durante; e questo dopo morte ritornerebbe a Bernabò. Con
gran festa e solenni bagordi fu pubblicata questa pace in Bologna nel
dì 7 di dicembre. Signoreggiavano in Padova _Jacopino da Carrara_ e
_Francesco da Carrara_ nipote suo; e sembrava fra loro un'invidiabil
concordia[1563]. Era Francesco generale della lega di Lombardia contro
ai Visconti. Preso un pretesto, cavalcò a Padova, e nel dì 18 di luglio
nell'ora di cena fece mettere le mani addosso allo zio, e il mandò
prigione in una fortezza, dove con suo comodo finì quello che gli
restò di vita. Sua moglie _Margherita da Gonzaga_ con un figliuolino
d'un anno fu rimandata a Mantova, e Francesco prese tutta la signoria
di Padova. Secondo i Cortusi[1564], Jacopino tramava insidie alla
vita di Francesco per mezzo di Zambone Dotti, che convinto fu messo
in una gabbia di ferro, e poscia ucciso da' suoi stessi parenti.
Altrettanto dicono i Gatari[1565], con aggiugnere che fra le mogli
d'essi due signori era insorta emulazione, e quindi essere venuto il
trattato di avvelenare Francesco. Comunque sia, per attestato del
Villani, non si potè levar di testa a molti, che unicamente per la
malnata cupidigia di dominare, abborrente ogni compagnia sul trono,
Francesco da Carrara inventasse quelle accuse, affine di sbrigarsi di
suo zio, e di regnar solo. Un'altra più funesta scena si fece vedere
quest'anno in Venezia[1566]. Sulla cadrega di legno di Marino Faliero
doge di Venezia una mattina si trovò scritto: _Marin Faliero dalla
bella moglie: altri la gode, ed egli la mantiene_. Perchè, scoperto il
malfattore, cioè Michele Steno, non ne fu fatta aspra giustizia dagli
avogadori, cotanto se ne sdegnò il doge, che si diede a macchinar una
congiura coi popolari, per far tagliare a pezzi i nobili, e farsi egli
signore di Venezia. Dovea scoppiar la mina nel dì 15 d'aprile; ma prima
di quel tempo, traspirato un sì nero disegno, poste le mani addosso al
doge, nel luogo stesso, dove avea fatto il giuramento nell'assunzione
al ducato, fu a lui tagliata la testa nel dì 17 d'aprile, e a molti de'
congiurati il capestro abbreviò la vita. Fu poscia eletto doge nel dì
21 d'esso mese _Giovanni Gradenigo_.

Fecero in quest'anno all'uscita di maggio essi Veneziani una
svantaggiosa pace col popolo di Genova[1567]. Per lo contrario, alcune
navi de' Genovesi fieri corsari nel mese di giugno s'impadronirono
a tradimento della città di Tripoli in Barberia. La preda quivi
fatta in danari e mobili preziosi ascese ad un milione ed ottocento
mila fiorini d'oro. Circa sette mila furono i prigioni fra uomini e
donne. E quantunque il loro comune non approvasse, o facesse vista
di disapprovar quel fatto, pure si mantennero in quella città,
finchè trovarono un ricco saraceno, a cui la venderono per cinquanta
mila doble d'oro, e se ne tornarono in fine a Genova con infinite
ricchezze, le quali fecero lor poco pro, perchè quasi tutti in breve
tempo capitarono male, o tornarono in povero stato. Dai collegati
di Lombardia, dappoichè si furono accorti delle ribalderie e della
corrotta fede del _conte Lando_ Tedesco, fu licenziata la gran
compagnia de' suoi masnadieri; e sentendo costoro che v'era guerra in
Puglia contro _Luigi re di Napoli_, come gli avvoltoi alle carogne,
così trassero anche essi a quella volta; nè trovando contraddizione,
andarono malmenando il paese, e poi passarono in Terra di Lavoro,
accostandosi anche alla stessa città di Napoli. Avea raccolto da
varie parti _Niccolò degli Acciaiuoli_ siniscalco circa mille barbute
di gente tedesca, e pareva che il re Luigi volesse uscire in campo
contra di que' ribaldi. Nulla se ne fece, anzi, perchè non correano
le paghe, molti di que' mille uomini d'armi si andarono ad unire alla
gran compagnia del conte Lando, che sguazzava alla barba de' regnicoli.
In fine il re Luigi, per levarsi d'addosso un sì grave fardello,
s'accordò di pagare a quegli assassini cento cinque mila fiorini d'oro,
trentacinque mila in contanti, e il resto in due rate, purchè se ne
andassero. Bisognò per questo torchiar le borse de' Napoletani e dei
mercatanti, non senza gravi lamenti di que' popoli, i quali fecero per
questo anche una sedizione popolare, che non ebbe conseguenza. Intanto
_don Luigi d'Aragona_ re di Sicilia coll'aiuto dei Catalani avea
ripigliate alcune delle terre occupate dal re di Napoli; ma non potè
proseguire il corso della vittoria, perchè la morte il rapì nel mese di
novembre nella sua verde età. Gli succedette _don Federigo_ suo minor
fratello, di cui presero cura i Catalani, restando più che mai l'isola
lacerata e sconvolta per la fazion contraria de' Chiaramontesi.

NOTE:

[1545] Cronica di Bologna, tom. 18 Rer. Ital.

[1546] Cortus. Histor., tom. 12 Rer. Ital.

[1547] Matteo Villani, lib. 4, cap. 39.

[1548] Muratorius, de Coron. Ferrea, tom. 2, Anecdot. Latin.

[1549] Annales de Mediolan., tom. 16 Rer. Ital.

[1550] Chronic. Placentin., tom. eod.

[1551] Cronica di Bologna, tom. 18 Rer. Ital.

[1552] Cronica Sanese, tom. 15 Rer. Ital.

[1553] Chronic. Caesen., tom. 14 Rer. Ital.

[1554] Gazata, Chron. Regiens., tom. 18 Rer. Ital.

[1555] Rebdorfius, Annal.

[1556] Raynaldus, Annal. Eccles.

[1557] Antiquit. Italicar., Dissert. XXIX, pag. 855.

[1558] Matteo Villani, lib. 5, cap. 20.

[1559] Chron. Senense, tom. 15 Rer. Ital. Cortus. Hist., tom. 12 Rer.
Ital.

[1560] Cronica di Rimini, tom. 15 Rer. Ital. Matteo Villani, lib. 4,
cap. 52.

[1561] Petrus Azarius, Chron., tom. 16 Rer. Ital. Matth. de
Griffonibus, Chron. Bonon., tom. 18 Rer. Ital. Cronica di Bologna, tom.
eod.

[1562] Petrus Azarius, Chron., tom. 16 Rer. Ital. Corio, Istor. di
Milano. Matth. de Griffonib., Chron., tom. 18 Rer. Ital.

[1563] Matteo Villani, lib. 5.

[1564] Cortus. Histor., tom. 12 Rer. Ital.

[1565] Gatari, Cron. di Padov., tom. 17 Rer. Ital.

[1566] Sanuto, Istor., tom. 22 Rer. Ital. Caresinus, Chron., tom. 12
Rer. Ital.

[1567] Matteo Villani, lib. 5, cap. 48.




    Anno di CRISTO MCCCLVI. Indizione IX.

    INNOCENZO VI papa 5.
    CARLO IV imperadore 2.


La pace conceduta da _Bernabò Visconte_ a _Giovanni da Oleggio_
si scoprì in fine fatta per tradirlo[1568]. Certamente l'Oleggio
la conservò con tutta onoratezza; ma Bernabò, fingendo di volere
far guerra al marchese di Ferrara, mandò sul Bolognese con assai
combattenti Arrigo figliuolo di Castruccio, già signore di Lucca, il
quale, entrato in Bologna, cominciò a manipolare una congiura contra
dell'Oleggio. La buona fortuna e insieme l'avvedutezza di Giovanni gli
fecero scoprir la trama. Arrigo di Castruccio, due conti da Panigo
ed altri non pochi ebbero tagliata la testa per questo; e per tal
tradimento non sapendosi più l'Oleggio indurre a fidarsi de' Visconti,
si collegò con _Aldrovandino d'Este_ marchese di Ferrara, e cogli
altri alleati contra de' medesimi Visconti, e fedelmente proseguì da
lì innanzi in questa lega. Tale fu il frutto che riportò Bernabò dalla
scoperta sua infedeltà. Avea intanto _Galeazzo Visconte_ suo fratello
disgustato _Giovanni Paleologo_ marchese di Monferrato, principe per
valore, per potenza ed accortezza molto riguardevole[1569]. Bastava
anche ad alienar l'animo d'ogni vicino dai Visconti la smoderata loro
superbia ed insaziabilità, per cui niuno dei principi si credea più
sicuro in casa sua. Era il marchese di Monferrato unito coi Beccheria
di Pavia, anzi, come vicario generale costituito da _Carlo IV_ Augusto,
teneva un buon piede in quella città. Perciò mandò la sfida a Galeazzo,
le cui città confinavano col suo marchesato. Se l'intese cogli
Astigiani, signoreggiati allora dai Visconti contro i patti ch'essi
aveano stabilito col fu _Luchino Visconte_. Ora il marchese Giovanni
s'impadronì della medesima, allora possente e buona, città di Asti, con
un giudizioso stratagemma; e tuttochè i fratelli Visconti inviassero
gran gente in aiuto al castello, che tuttavia si tenea per loro, ebbe
tal vigore il marchese, che quella fortezza venne alle sue mani. Tolse
anche a Galeazzo la città di Alba[1570], e gli fece ribellare Cherasco,
Chieri e tutte le terre del Piemonte, e si strinse dipoi in lega con
_Amedeo conte di Savoia_, appellato il _conte verde_. Rivolsero i due
fratelli Visconti il loro sdegno contra di Pavia, e con grandi forze
nel mese di maggio andarono ad assediar quella città da ogni parte,
risoluti di non levare il campo, se prima non la riducevano alle loro
voglie. Ma, per non impiegar ivi troppa gente, la strinsero dipoi con
tre bastie, e ne seguirono varii combattimenti coi Pavesi. Intanto
Bernabò, intento ad altre imprese, spedì due mila cavalieri, grossa
fanteria ed un copioso naviglio per Po all'assedio di Borgoforte sul
Mantovano. Ma di là furono fatti sloggiare; nè andò molto che i Pavesi,
animati da un soccorso loro inviato dal marchese di Monferrato, e più
dalle prediche di frate Jacopo Bussolari dell'ordine agostiniano, a
cui aveano gran divozione e fede[1571], usciti di città nel dì 27 di
maggio, presero valorosamente quelle bastie, abbruciarono il naviglio
che i Visconti teneano sul Ticino, e con gran guadagno di munizioni
ed arnesi rimasero liberi affatto per ora dai loro artigli. Oltre a
ciò, _Filippo_ ed _Ugolino da Gonzaga_, signori di Mantova e Reggio,
venuti a Modena[1572], ed uniti con Ugolino da Savignano capitano delle
genti di _Aldrovandino marchese_ d'Este, nel dì 6 di febbraio andarono
per assalire l'esercito de' Visconti, che, venuto sul Reggiano, avea
quivi fabbricata una bastia, cioè una di quelle fortezze di legno che
si piantavano allora, e ben munite faceano e sosteneano gran guerra.
Ritirossi l'armata nemica, e, dato l'assalto alla bastia, fu presa
colla strage di molti, e col far prigioni circa quattrocento soldati.
Poscia nel dì 10 d'esso mese marciarono a San Polo, che era assediato
da' nemici, e li misero in fuga, con prendere ducento uomini e trecento
cavalli. Un'altra buona percossa ebbero le genti del Biscione, cioè da
Bernabò, a Castiglione delle Stiviere, sul finire d'agosto. Dopo aver
lungamente assediata quella terra, ne furono con loro vergogna e danno
cacciati dalle milizie de' Gonzaghi e del marchese di Ferrara.

Intanto, capitata in queste parti la gran compagnia del _conte Lando_,
quantunque poco capitale potesse farsi della fede di costui e della
sua gente, pure l'Estense e i Gonzaghi la presero al loro soldo.
Formata in questa maniera una poderosa armata di cavalieri e fanti,
si inviarono alla volta di Parma e Piacenza, ed arrivarono fin sul
distretto di Milano, mettendo a sacco quelle contrade, e commettendo le
enormità tutte che soleano praticarsi dagli Oltramontani d'allora. Andò
poscia la gran compagnia di quei masnadieri ai servigio di _Giovanni
marchese_ di Monferrato, contro cui aspramente guerreggiavano i
Visconti. Ma qui non finirono le disgrazie di essi Visconti[1573]. Il
marchese di Monferrato tolse loro Novara; e se il conte Lando, uomo di
corrotta fede, avesse secondato i di lui disegni, avrebbe fatto delle
maggiori conquiste. Il peggio fu che Genova in questo anno a dì 14
di novembre levatasi a rumore[1574], si sottrasse all'ubbidienza de'
Visconti, dimenticandosi ben presto que' cittadini che coll'appoggio
dell'_arcivescovo Giovanni_ da un basso stato erano risaliti ben
alto. Dacchè quel popolo vide i due fratelli Visconti, _Bernabò_ e
_Galeazzo_, impegnati in una guerra sì viva in Lombardia, e tolte loro
varie città dal marchese di Monferrato, cominciarono a scoprire la lor
voglia di rimettersi in libertà, e non ne faceano mistero. Trovavasi
in Milano a guisa d'ostaggio _Simonino Boccanegra_, che negli anni
addietro era stato doge di Genova. Sapea ben parlare, e diedesi a
far credere ai Visconti, che se gli avessero permesso di tornare a
Genova, per la pratica ch'egli avea di quel popolo, gli dava cuore
di pienamente calmarlo. Gli fu creduto, ed andò. Ma giunto colà, fece
tutto il rovescio, ed egli fu che commosse i cittadini a ribellarsi,
cioè i popoli, perchè i nobili non furono con lui. Nel dì seguente
15 di novembre si fece egli proclamar doge di Genova, e ridusse
il governo affatto popolare, con escluderne i nobili, e mandare ai
confini alcuni de' più potenti. Dopo di che entrò in lega col marchese
di Monferrato contra de' Visconti. Ma questo marchese, dacchè si fu
impadronito di Novara, attendendo a conservare un sì bell'acquisto e
ad assediare il castello, benchè ricercato dalla lega lombarda[1575],
ricusò di marciare sul Milanese. Perciò il _conte Lando_ e i collegati
ch'erano a Mazenta, Casorate e Castano, terre da loro spogliate d'ogni
sostanza, al vedere che ogni dì più s'ingrossava l'armata de' Visconti,
giudicarono meglio di ritirarsi a Pavia. Quando eccoti nel dì 13 di
novembre il _marchese Francesco d'Este_ e _Lodovico Visconte_, capitani
de' fratelli Visconti, che vengono coll'esercito milanese ad assalirli
alla coda. Se il conte avesse voluto uscir di strada, e mettersi al
largo, avrebbe forse vinta la pugna; ma siccome egli non istimava un
frullo le genti di Milano, così non si mise gran pensiero di loro.
Il fatto andò diverso da quello ch'egli pensava; fu messo in fuga e
sbandato l'esercito suo; molti nobili signori rimasero prigionieri;
e lo stesso conte Lando ebbe bisogno degli speroni per ritirarsi a
salvamento in Pavia. Fra gli altri vi fu preso il vescovo d'Augusta,
chiamato _Marcuardo_, che s'intitolava vicario. All'anno presente e
giorno suddetto vien riferito questo fatto dall'Annalista Piacentino
e dal Corio; ma, secondo Pietro Azario, pare che appartenga all'anno
seguente, scrivendo egli che esso conte svernò nel Novarese, e fece in
quel tempo continua guerra alle ville del distretto di Vercelli; e che,
tornato nella primavera a Mazenta, sentendo che l'esercito milanese
avea riacquistato Casorate, volle ritirarsi in aria sprezzante a Pavia,
ma ne riportò la percossa suddetta.

Al cardinale _Egidio Albornoz_ legato apostolico, dopo avere ricuperato
il Patrimonio, il ducato di Spoleti, la marca di Ancona e buona parte
della Romagna, altro non restava da fare che di sottomettere _Francesco
degli Ordelaffi_ signore di Forlì, Forlimpopoli e Cesena, siccome
ancora _Giovanni_ e _Rinieri_ de' Manfredi signori di Faenza. Contra
di loro fece predicar la crociata, e profuse immense indulgenze: il
che, per attestato di Matteo Villani[1576], servì a ricavar danaro da
tutte le parti, perchè non vi era voto, o peccato che spendendo non si
rimettesse ed assolvesse: il che fu un saccheggio alle borse di molti
paesi, e servì ad ingrassare i banditori di essa crociata. Andò il
cardinale all'assedio di Faenza, e nello stesso tempo, cioè nel mese
di giugno, perchè udì che la gran compagnia del _conte Lando_ veniva di
Puglia per entrar nella Marca, si accostò con altro corpo di gente alla
città d'Ascoli. Quel popolo, temendo della venuta di quegli assassini,
prese il miglior partito di darsi al legato, che n'entrò ben volentieri
in possesso. Anche il signore di Fabriano di casa Trinci, che fin qui
s'era tenuto saldo senza cedere agli ordini del legato, venne in questi
tempi all'ubbidienza sua, e da lui riconobbe quella signoria. Faenza
si arrendè al legato per patti fatti coi Manfredi signori di quella
terra, a' quali egli lasciò godere alcune castella[1577]. V'entrò il
cardinale nel dì 17 di novembre. Fu anche dato il guasto a Cesena, che
ubbidiva allora al signore di Forlì. Era questa città difesa da _Cia_
moglie di _Francesco_, donna di raro valore e di spiriti virili, la
quale, vestendo l'armi a guisa degli uomini, fece di molte prodezze,
e lungamente difese quella terra. Una più grave tempesta si scaricò
in quest'anno addosso ai Veneziani[1578]. _Lodovico_ potentissimo
_re d'Ungheria_ da gran tempo nudriva mal animo contra di quella
repubblica, non tanto per Zara ed altre città ch'egli pretendeva[1579],
quanto perchè gli avevano negata qualsivoglia assistenza di navi e di
gente per la guerra fatta al regno di Napoli. Benchè durasse la tregua
di otto anni con quella repubblica, più non volle aspettare a tentarne
la vendetta. Due poderosissimi eserciti mise egli insieme; e presi
de' pretesti di rottura, l'uno spinse in Dalmazia, e l'altro inviò
alla volta d'Italia. Richiese ai Veneziani la Dalmazia e l'Istria; si
sarebbe anche contentato d'un annuo censo; ma sembrando ingiuste e dure
tali dimande ai Veneziani, che da tanto tempo signoreggiavano quelle
contrade, elessero piuttosto di difendersi con pericolo, che di cedere
con vergogna. Venne in persona il re Lodovico coll'esercito unghero in
Italia nel mese di giugno, e i Cortusi[1580] (probabilmente con della
iperbole) scrivono che la sua armata fu creduta di cento mila cavalli.
Unironsi con lui i conti di Collalto, chiamati conti di Trevigi,
perchè tali erano stati i lor maggiori, e quei di Vonigo ed altri
castellani di quelle parti. Strinse d'assedio la città di Trivigi, e
si impadronì d'Asolo, Ceneda e Conegliano. Frattanto nel dì 8 d'agosto
giunse al fine di sua vita _Giovanni Gradenigo_ doge di Venezia, e fu
in suo luogo eletto _Giovanni Delfino_ a dì 14 d'esso mese. Era questi
capitano ossia governator delle armi venete chiuso in Trivigi, città
allora assediata dal re unghero. Spedì il senato veneto ambasciatori
al re, pregandolo di lasciarne liberamente uscire il loro doge.
Secondo i Cortusi e i Gatari, Lodovico cortesemente accordò lor questa
grazia; ma, per attestato del Caresino, la negò loro, gloriandosi di
tenere assediato un doge di Venezia. Da lì nondimeno a qualche tempo
ne uscì il Delfino, e felicemente condotto a Venezia salì sul trono,
ma in tempo in cui si trovava sopraffatta da troppo gravi calamità la
sua repubblica. Per maneggio di _Niccolò Acciaiuoli_ gran siniscalco
riuscì in quest'anno nel mese di novembre a _Luigi re_ di Napoli di
occupar il fortissimo castello di Mattagriffone sopra Messina[1581]:
per la cui presa e pel bisogno ancora che aveano di vettovaglia i
Messinesi, anche la città alzò le di lui bandiere: acquisto che fu
creduto dover decidere la controversia del dominio della Sicilia. In
quella importante città fecero la loro entrata nel dì 24 di dicembre il
_re Luigi_ e la _regina Giovanna_, e grande allegrezza e gala nel loro
accoglimento fece tutta quella cittadinanza.

NOTE:

[1568] Cronica di Bologna, tom. 18 Rer. Ital. Matthaeus de Griffonibus,
Chron., tom. eod. Matteo Villani, lib. 6, cap. 6.

[1569] Petrus Azarius, Chron., cap. 12, tom. 16 Rer. Ital.

[1570] Matteo Villani, lib. 6, cap. 3.

[1571] Chronic. Placentin., tom. 16 Rer. Italic.

[1572] Johann. de Bazano, Chron. Mutin., tom. 15 Rer. Ital.

[1573] Petrus Azarius, Chron., tom. 16 Rer. Ital.

[1574] Georgius Stella, Annal. Genuens., tom. 17 Rer. Ital.

[1575] Chron. Placentin., tom. 16 Rer. Ital. Corio, Istoria di Milano.

[1576] Matteo Villani, lib. 6, cap. 14.

[1577] Cronica di Bologna, tom. 18 Rer. Ital. Cronica di Rimini, tom.
15 Rer. Ital.

[1578] Gatari, Ist. Padov., tom. 17 Rer. Ital.

[1579] Caresin., Chron., tom. 12 Rer. Ital.

[1580] Cortus. Histor., lib. 11, cap. 8, tom. 12 Rer. Ital.

[1581] Matteo Villani, lib. 8, cap. 39.




    Anno di CRISTO MCCCLVII. Indizione X.

    INNOCENZO VI papa 6.
    CARLO IV imperadore 3.


Quantunque il cardinale _Egidio Albornoz_ legato del papa tante
prodezze avesse fatto negli Stati della Chiesa, dove altro non gli
restava da sottomettere, se non l'ostinato _Francesco degli Ordelaffi_
signor di Forlì e Cesena[1582]; pure, per uno di quei colpi segreti
che facilmente accadono nelle gran corti, fu egli richiamato dal papa
ad Avignone, e mandato in sua vece al governo dell'armi con molta
autorità _Androino abbate di Clugnì_, che s'intendeva più di dire il
breviario che di trattar affari di guerra. Tenne il cardinale nel dì
27 d'aprile un gran parlamento in Fano, dove si licenziò, e raccomandò
a tutti la fedeltà verso la santa Sede; ma, conoscendo ognuno di che
errore e pericolo fosse il lasciar partire in sì fatte contingenze
un uomo di tanto senno, tutti, ed anche lo stesso abbate di Clugnì,
cotanto lo scongiurarono di differir almeno sino al settembre la sua
andata, che si fermò. Teneva il cardinale un trattato coi cittadini di
Cesena[1583], e questo scoppiò nel dì 29 di esso mese d'aprile. Levò
rumore il popolo, gridando: _Viva la Chiesa_; e, prese l'armi, con
tal possanza combatterono contro ai provvisionati di _Francesco degli
Ordelaffi_, che gli astrinsero a ritirarsi nella Murata; che così si
appellava quella fortezza. Non potè riparare all'improvviso colpo la
valorosa _Cia_, moglie d'esso Ordelaffo; fece bensì ella tagliar la
testa a due suoi consiglieri sospetti del tradimento, e poi si accinse
disperatamente alla difesa della Murata. Un gran sacco ed incendio di
case fu il regalo che per tal mutazione toccò a quella misera città.
A questo avviso, il cardinale coi Malatesti e con _Roberto degli
Alidosi_ da Imola corse a Cesena con tutte le sue forze, ascendenti
tra fanti e cavalli a cento ottanta bandiere. Vinta fu la murata, e
Cia si ritirò nella rocca[1584]. Col continuo cavare, fu messa sui
pontelli la torre maestra che dava l'entrata in quella rocca; nè
volendosi mai rendere la feroce donna all'aspetto del pericolo, nè
alle esortazioni di Vanni degli Ubaldini suo padre, che corse apposta
colà, attaccato il fuoco ai pontelli, fu fatta in fine cadere la torre,
di modo che nel di 21 di giugno restò presa la rocca, e Cia ritenuta
prigione coi figliuoli e nipoti. A tale conquista succedette quella
di Bertinoro; e, ciò fatto, rivolse il legato le sue genti contro a
Forlì. Ma convenne interrompere il corso della vittoria, perchè avendo
Francesco degli Ordelaffi implorato soccorso da _Bernabò Visconte_,
questi, per non iscoprirsi nemico della Chiesa, segretamente indusse
il conte Lando con danari (esca sola ricercata da lui) a condurre nel
mese di giugno la gran compagnia verso la Romagna. Potrebbe nondimeno
essere che senza istigazione di Bernabò, e alle istanze dell'Ordelaffi
si movesse il conte. Vennero questi masnadieri nelle vicinanze di
Forlì. Erano quattro mila cavalieri, mille e cinquecento balestrieri,
oltre ad una smisurata folla di ribaldi e femmine che correvano alla
carogna. La Cronica di Piacenza ha[1585] che fu solamente una parte
della gran compagnia, consistente in soli tre mila combattenti. Bandì
il legato[1586] il perdon generale de' peccati a chi prendea la croce
contra di costoro. Chi non potea o non volea procedere colle armi, e
massimamente le donne, guadagnavano, ciò non ostante, il perdono con
pagare; nè passava dì che il legato con questa buona mercatanzia non
ricavasse mille e mille ducento fiorini d'oro. Benchè si trovasse egli
più forte di gente che la compagnia; pure, temendo di azzardare una
battaglia, meglio amò di far tornare in Lombardia quegl'iniqui collo
sborso di cinquanta mila fiorini. Pertanto sul fine d'agosto, dopo aver
messo l'assedio alla città di Forlì, lasciato il governo dell'armata
all'abbate di Clugnì, se ne tornò accompagnato da _Malatesta_ di Rimini
ad Avignone, glorioso, benchè maltrattato da quella corte. Nè si dee
tacere che, conoscendo egli che la sorgente di tanti guai, a' quali
era allora sottoposta buona parte dell'Italia, veniva dalla soverchia
avidità e potenza dei due fratelli Visconti, stabilì lega offensiva
e difensiva nel dì 28 di giugno con _Aldrovandino_ marchese d'Este,
vicario di Ferrara per la santa Sede, e di Modena per l'imperio, coi
_Gonzaghi_ signori di Mantova e Reggio, con _Giovanni Visconte_ da
Oleggio signore di Bologna, con _Giovanni marchese_ di Monferrato
vicario di Pavia, con _Simone Boccanegra_ doge di Genova, e coi
_Beccheria_ da Pavia. Lo strumento fu da me dato alla luce[1587]. Parve
fatta quella lega contro alla compagnia del conte Lando, ma esso mirava
più oltre.

Due mila barbute e gran moltitudine di fanti inviò in quest'anno sul
principio di giugno _Bernabò Visconte_, sotto il comando di Galasso
Pio, nel territorio di Modena, dove fece di gran danno[1588]. Venuto
il luglio, s'inoltrò quest'armata fino a Piumazzo sul Bolognese[1589],
parendo che avesse qualche intelligenza (e fu anche vero) in Bologna.
Nel dì 11 d'esso mese le milizie de' Gonzaghi, dell'Estense e
dell'Oleggio, comandate da _Feltrino Gonzaga_, andarono virilmente ad
assalire l'armata nemica, e le diedero una buona spelazzata, tanto che
la costrinsero a ritirarsi per la via di Nonantola a Carpi, e poscia al
loro paese. Fu ben costretto alla resa sul fine di gennaio dell'anno
presente da _Giovanni marchese_ di Monferrato il castello di Novara,
nè fu possibile ai Visconti con tutti i loro sforzi di dargli soccorso;
ma perciocchè il _conte Lando_, che tuttavia era in quelle parti colla
sua gran compagnia, non si accordava con _Ugolino da Gonzaga_ capitano
della lega, di più non migliorarono gl'interessi della stessa lega.
Anzi verso il fine d'agosto peggiorarono[1590]; imperciocchè riuscì
ai Visconti di torre per tradimento ai signori da Gonzaga il castello
di Governolo: il che fu cagione, per cui i medesimi Visconti, volte
a quella parte la possanza delle lor armi, assediarono Borgoforte,
e se ne impadronirono. E così trovandosi sciolte le mani a maggiori
imprese, passarono sul Serraglio di Mantova, e posero l'assedio alla
stessa città di Mantova. Per questo i collegati, benchè tante volte
traditi dal conte Lando, pure, necessitati da così strane vicende,
tornarono a chiamarlo in Lombardia al loro soldo. Colà si portò egli
nel mese di ottobre colle sue masnade, ed unitosi con _Ugolino Gonzaga_
e coll'altra gente della lega, tutti entrarono nel distretto di Milano,
saccheggiando e bruciando[1591]. Lasciati in Castro, castello del
Milanese, mille barbute (le barbute erano allora uomini d'armi con due
cavalli) e cinquecento fanti, affinchè il nemico fosse distratto in
quelle parti, s'inoltrò l'armata sul Bresciano. _Giovanni Bizozero_,
capitan generale di Bernabò, si levò per questo di sotto a Mantova, e,
andato loro incontro nel mese di dicembre al passo dell'Oglio, venne a
battaglia. Ostinatamente fu combattuto; ma restò sconfitto l'esercito
del Visconte, e fatto prigione lo stesso suo capitano con venti
conestabili ed altra gente. Poco differente fortuna provò un'altra
parte dell'armata d'essi Visconti, la quale, avendo assediato in Castro
i soldati suddetti della lega, si credeva d'ingoiarli; ma fu virilmente
rispinta ed obbligata a ritirarsi. Seguito io qui l'ordine delle cose
e dei tempi tenuto da Matteo Villani, autore molto accurato, e che
scrivea gli avvenimenti d'allora, il cui racconto vien confermato dalla
Cronica di Piacenza; perciocchè le storie di Pietro Azario e del Corio
sembrano a me imbrogliar qui i tempi e le imprese.

Nel maggio di quest'anno _Luigi re_ di Napoli, dimorante in Messina,
facendo credere a quel popolo di voler quivi tener la sua corte per
sei anni, si avvisò di far l'assedio di Cattania[1592]. Con mille e
cinquecento cavalieri ed assai fanteria _Niccolò degli Acciaiuoli_
Fiorentino gran siniscalco formò quell'assedio. Ma da due galee
catalane essendo state prese due del re Luigi, destinate a portar la
vettovaglia al campo, talmente rimasero sbigottiti gli assedianti,
prima sì baldanzosi, che si diedero ad una precipitosa fuga sul
fine del suddetto mese, lasciando indietro tende e bagaglio. Furono
inseguiti dalla guarnigion di Cattania, e maltrattati dai villani, con
restar prigione il conte Camarlingo. Le storie di Napoli aggiungono
che anche Niccolò Acciaiuoli fu preso, e riscattato col cambio di due
sorelle del _re di Sicilia Federigo_, soprannominato il Semplice. Ma
abbiamo da Matteo Villani, ch'egli per valore d'un buon destriere
si salvò, con aver nondimeno perduto gran tesoro di gioielli e di
arnesi. Questa disgrazia e la ribellione molto prima cominciata nel
regno di Napoli da _Luigi duca_ di Durazzo, il quale s'era unito con
Giovanni Pipino conte di Minerbino, furono cagione che il re Luigi se
ne tornasse a Napoli, per attendere a quello che più gl'importava nelle
congiunture presenti. Intanto continuava la guerra di _Lodovico re_
d'Ungheria contra de' Veneziani nel Trevisano e in Dalmazia. Sostennero
con vigore questo gran peso i Veneziani in questa parte, ed altrettanto
andavano facendo in Dalmazia[1593]. Ma nel settembre di quest'anno
accadde che, per tradimento dell'abbate di San Grisogono, ossia di San
Michele di Zara, una notte furono introdotte con iscale per le mura
le milizie unghere: laonde quella riguardevol città fu presa, e non
passò l'anno che anche il castello d'essa fu obbligato a rendersi:
disavventure che in fine fecero prendere al senato veneto la risoluzion
di chiedere pace, e di ottenerla, siccome diremo all'anno seguente.
Ma intanto penetrato alle città di Traù e di Spalatro l'avviso che
i Veneziani esibivano al re quelle due città, il popolo d'esse, per
farsi merito con esso re, a lui si diedero prima del tempo, senza
voler dipendere dall'altrui volontà. Anche _Simone Boccanegra_ doge
di Genova tanto s'industriò in questo anno, che ridusse all'ubbidienza
sua Ventimiglia, Savona e Monaco: con che assai crebbe in riputazione
il governo suo. Era in questi tempi frate Jacopo Bussolari dell'ordine
de' Romitani di santo Agostino in gran credito in Pavia per la sua
pietà ed astinenza, e più per le sue ferventi prediche[1594]. Perciò,
divenuto arbitro del popolo, il menava a suo piacere. Non contento
egli d'impiegare il suo talento negli affari spirituali, cominciò a
mischiarsi nel governo temporale. Tenevasi forte con lui _Giovanni
marchese_ di Monferrato, siccome quegli che aspirava al dominio di
Pavia, città allora di gran potenza e ricchezze. Un dì (e fu creduto a
suggestion del marchese) perorò così bene frate Jacopo contro i signori
di Beccheria, signori da gran tempo di quella città, ma discordi fra
loro e poco timorati di Dio, che indusse il popolo a scuotere il loro
giogo, e a governarsi a comune. _Castellino, Fiorello_ e _Milano_,
i primi della suddetta famiglia, essendone fuggiti, intavolarono
segretamente un trattato coi signori di Milano, pensando col braccio
loro di ritornare in Pavia. Scoperto il negoziato, furono cacciati
della città gli altri da Beccheria, e presi da cento cittadini loro
amici, dodici de' quali ebbero mozzato il capo. Quindi venuto a Pavia
il marchese di Monferrato con mille e ducento cavalieri e quattro mila
fanti, mosse il frate tutto quel popolo, ed egli alla testa loro marciò
sul Milanese, da dove asportò una sterminata copia d'uve, di cui Pavia
pativa troppa penuria.

NOTE:

[1582] Matteo Villani, lib. 7, cap. 56.

[1583] Chron. Caesen., tom. 14 Rer. Ital.

[1584] Vita di Cola di Rienzo, Antiquit. Ital.

[1585] Chron. Placentin., tom. 16 Rer. Ital.

[1586] Matteo Villani, lib. 7, cap. 84.

[1587] Piena Esposizione, Append., num. 14.

[1588] Johann. de Bazano, Chron., tom. 15 Rer. Ital.

[1589] Cronica di Bologna, tom. 18 Rer. Ital.

[1590] Matteo Villani, lib. 7, cap. 98.

[1591] Petrus Azarius, Chron., tom. 16 Rer. Ital. Matteo Villani, lib.
8, cap. 18. Chron. Placentin., tom. 16 Rer. Ital.

[1592] Matteo Villani, lib. 7, cap. 72.

[1593] Gatari, Istor. di Padova, tom. 17 Rer. Ital. Marino Sanuto,
Istor., tom. 22 Rer. Ital. Cortusiorum Hist., tom. 12 Rer. Italic.

[1594] Petr. Azar., Chron., tom. 16 Rer. Ital. Matteo Villani, lib. 8,
cap. 2.




    Anno di CRISTO MCCCLVIII. Indizione XI.

    INNOCENZO VI papa 7.
    CARLO IV imperatore 4.


La gran potenza e i fortunati successi di _Lodovico re_ d'Ungheria
nella guerra da lui mossa alla repubblica veneta indussero quel saggio
senato a pregarlo di pace, con rimettere a lui, sapendo quanto fosse
magnanimo, le condizioni dell'accordo[1595]. Gradì il re così manierosa
offerta, accettò i loro ambasciatori, e rispose di non voler danari,
perchè niun bisogno avea dell'altrui moneta, ma bensì che pretendea
quello che anticamente era della sua corona. Però fu convenuto che
a lui restassero le città dell'Istria, Dalmazia e Schiavonia; e
laddove da tanto tempo indietro il doge di Venezia si intitolava _dux
Venetiarum, Dalmatiae, Croatiae, et quartae partis totius imperii
Romaniae_, bisognò ridurre quel titolario al solo _dux Venetiarum_. Per
altro il re restituì loro tutte le castella prese sul Trevisano, con
obbligare i Veneziani a dar pace a tutti que' castellani, e a fornirgli
nelle occorrenze ventiquattro galee alle spese del medesimo re. In
questa dolorosa maniera terminò la guerra del re unghero, terrore
allora di tutti i vicini, colla repubblica veneta. Restò un'amarezza
grande di quel senato contra di _Francesco da Carrara_ signore di
Padova, perchè egli avea usato di molte finezze al re Lodovico e
alle sue genti durante la guerra suddetta di Trivigi; con lamentarsi
inoltre, perchè egli continuamente avesse somministrato vettovaglie al
campo nemico, senza di che sarebbe stata presto terminata la guerra
in quelle parti per mancanza di sussistenza. Rispondeva il Carrarese
d'aver ciò fatto per necessità della vicinanza, e per salvare il
proprio paese, mentre avrebbono que' Barbari preso per forza e senza
pagamento ciò che si fosse loro negato. Ma nè queste nè altre ragioni
ritennero i Veneziani dal farne vendetta, allorchè il tempo propizio
loro si presentò. Era anche stata guerra in regno di Napoli per la
ribellione del _duca di Durazzo_: laonde s'erano riempiute d'assassini
e di mala gente tutte quelle contrade. Ma dacchè il conte di Minerbino,
grande autore e fomentatore di sedizioni, fu, secondo il suo merito,
impiccato, ebbe campo _Niccolò Acciaiuoli_ gran siniscalco con altri
baroni di metter pace fra il _re Luigi_ e il suddetto duca, e gli
altri Reali nel maggio di quest'anno. Gran festa se ne fece, e dacchè
furono banditi dal regno gli uomini d'arme forestieri, si restituì la
tranquillità a quel regno.

Tornò nell'aprile di quest'anno _Galeazzo Visconte_ all'assedio di
Pavia per terra e per acqua[1596]. Perchè fu creduto che i signori da
Beccheria, che erano col Visconte, fossero gl'istigatori di questa
guerra, fra Jacopo Bussolaro, di cui s'è parlato di sopra, tanto
strepito fece colle sue prediche, piene in apparenza di zelo, per la
lor distruzione, che il popolo, uomini, donne e fanciulli corsero a
diroccare e spianare da cima a fondo tutti i loro bei palagi: impresa
veramente nobile di quel religioso cappuccio, quasi che peccassero
le case, onde meritassero un sì barbaro gastigo. Grande fu lo sforzo
de' Pavesi per la difesa della città, e fecero anch'essi un nobile
armamento di navi sul Ticino per resistere al copioso naviglio di
Galeazzo, formato in Piacenza[1597], di cui era capitano Fiorello da
Beccheria. Fra queste due armate navali succedette un giorno un fiero
combattimento ad uno steccato fabbricato da' Pavesi in quel fiume.
Restarono morti e feriti assaissimi dall'una parte e dall'altra; ma
ne andarono infine sconfitti i Pavesi; fu distrutto lo steccato, e
quattro lor galeoni con altre barche vennero in potere de' Piacentini.
Durava nello stesso tempo la guerra di _Bernabò Visconte_ contro ai
Gonzaghi, Estensi e Bolognesi[1598]. Nel dì 20 di marzo s'affrontarono
le loro armate a Monte Chiaro, che era allora del distretto di
Cremona, e tutti menarono ben le mani. La vittoria si dichiarò in
favore de' collegati. Ma neppur questo servì a vantaggiar gl'interessi
di _Ugolino da Gonzaga_, perchè i Visconti dopo una perdita pareva
sempre che comparissero più forti di prima; e il contado di Mantova,
per la perdita di Governolo e Borgoforte e del Serraglio, si trovava
in gravi angustie e in pericolo di peggio. Perciò cominciò egli a
muovere parola di pace, e trasse nel sentimento suo anche _Aldrovandino
Estense_ signore di Ferrara, e _Giovanni da Oleggio_, giacchè tutti si
consumavano in questa guerra senza profitto alcuno. Prestò volentieri
orecchio a questa proposizione anche Bernabò Visconte per desiderio di
rompere il nodo di quella lega, e perchè a lui nulla costava di far
oggi una pace, e domani il romperla, se gli tornava il conto[1599].
Spedirono i collegati a Milano i loro plenipotenziarii, ed in essa
città fu conchiusa e pubblicata la pace nel dì 8 di giugno. A quel
trattato intervennero anche gli ambasciatori di _Carlo IV imperadore_,
di _Giovanni marchese_ di Monferrato, di Venezia e d'altri signori.
E perciocchè _Galeazzo Visconte_ pretendea la restituzion di Novara
e di Alba, a lui tolte dal suddetto marchese, fu rimessa la decisione
di questa pendenza all'imperadore, il qual poscia decise che fossero
restituite a Galeazzo quelle due città, e che questi restituisse al
marchese la terra di Novi sul confine del Genovesato. Per quello che
vedremo, pare che nulla fosse determinato per conto di Pavia[1600].
Essendo poi nato nel settembre un figliuolo a _Bernabò Visconte_, ne
vollero essere compari al battesimo _Aldrovandino marchese_ d'Este,
_Ugolino da Gonzaga_ e _Giovanni da Oleggio_. V'andarono in persona
i due primi coll'accompagnamento di copiosa nobiltà. L'Oleggio,
volpe vecchia, vi mandò per suo ambasciatore un suo nipote. Di ricchi
presenti, secondo il costume d'allora, fecero questi signori a _Regina_
dalla Scala moglie di Bernabò, e al figliuolo Lodovico. L'Estense donò
una coppa d'oro piena di perle, anelli e pietre preziose di valore
di circa dieci mila fiorini d'oro; il Gonzaga sei coppe di argento
dorato, e l'Oleggio molte pezze di panno d'oro e gran quantità di
zibellini. Sotto questo bel colore comperarono i men forti l'amicizia
dei più forti. Furono anche celebrate in Milano le nozze di _Caterina_,
figliuola del fu _Matteo Visconte_, con _Ugolino da Gonzaga_, e si
fecero per tal occasione bellissime giostre e torneamenti in quella
città. Ma _Feltrino da Gonzaga_, insospettito che il nipote Ugolino
coll'alleanza contratta coi Visconti l'escludesse dal dominio di
Mantova, prima che egli tornasse a Mantova, cavalcò a Reggio, e prese
l'intero possesso di quella città, e provvide di molta gente Suzara,
Reggiuolo e Gonzaga, per impedir gli attentati del nipote. Ugolino,
venuto anch'egli a Mantova, ad esclusion dello zio prese in sè tutta la
signoria di quella città, e tra loro da lì innanzi sempre fu un grosso
sangue.

Per la pace seguita in Lombardia restò licenziata la gran compagnia
del _conte Lando_[1601], e questa sen venne sul Bolognese nel mese di
giugno, e si accampò a Budrio. Era ito in Germania il conte, portando
seco gl'immensi tesori raccolti da tante ruberie in Italia, co' quali
fece acquisto di terre e castella. Seppe costui così ben dipignere
a _Carlo IV_ imperadore i vantaggi che potea portare a lui e allo
imperio la sua gente in Toscana, che Carlo il dichiarò suo vicario
in Pisa, e forse per la Toscana. Tornato questo capo di assassini in
Italia, allorchè fu sul Bolognese, intese come i suoi caporali aveano
presa condotta dai Sanesi, e n'ebbe piacere, perchè al precedente
motivo si aggiugnea quest'altro di passare in Toscana. Aveano i
Perugini assediata Cortona. Ora i Sanesi, che di mal occhio vedevano
l'ingrandimento de' vicini Perugini, ed erano anche pulsati per aiuto
dai Cortonesi, non solamente mandarono gente alla difesa di quella
città, ma anche presero al loro soldo _Anichino di Bongardo_, anch'esso
Tedesco, che avea messa insieme una compagnia di circa mille e ducento
barbute. Con tali rinforzi sul fine di marzo usciti in campagna, fecero
levar l'assedio di Cortona con perdita non lieve e molta vergogna de'
Perugini. Per cancellar tale onta, più che mai feroci ed ingrossati
di gente se ne tornarono i Perugini sotto Cortona. Vennero poscia i
Sanesi a battaglia, e ne furono malamente sconfitti, con veder poi
gli stessi nemici alle lor porte: dal che irritati chiamarono al
loro soldo la gran compagnia. In tale stato di cose avvenne che il
conte Lando, giacchè intese l'invito accettato dalla sua gente di
passare sul Sanese, ed egli stesso pel nuovo suo vicariato bramava di
portarsi colà, si mise in viaggio nel dì 24 di luglio per uno scosceso
ed aspro cammino dell'Apennino, a lui prescritto dai Fiorentini. Ma
non potendosi contenere i suoi soldati dal rubare e maltrattare i
montanari, costoro in numero solamente di ottanta si postarono ne'
siti superiori della via, e rotolando giù grossi sassi, senza che
potessero quegli sgherri nè offendere, nè difendersi, li misero in
fuga. Vi furono morti circa trecento di essi, oltre a molti presi, e
più di mille cavalli e trecento ronzini con assai roba rimasta in preda
ai vincitori. Lo stesso _conte Lando_ malamente ferito fu condotto
prigione, ma con promessa di molti danari trafugato si condusse a
Bologna, dove ben accolto da _Giovanni da Oleggio_, per la sua poca
cura fu in pericolo della vita. Il resto di quella mala gente si
ridusse nel contado d'Imola. _Francesco degli Ordelaffi_, che vedea
mal volentieri stretta la sua città di Forlì da due bastie poste dal
legato pontificio, tirò al suo soldo quei masnadieri per isperanza
che smantellassero le due nemiche fortezze. Costoro fecero di grandi
crudeltà e saccheggi in Romagna nel restante dell'anno. Ma avendo
la corte pontificia d'Avignone riconosciuta la balordaggine commessa
nel richiamar d'Italia l'assennato e valoroso _cardinale Egidio_, il
rimandò in quest'anno con titolo di legato ed ampia autorità negli
Stati della Chiesa. Passata la metà di dicembre, arrivò egli in
Romagna, e si diede a studiare i mezzi per vincere la pugna contro
l'ostinato signore ossia tiranno di Forlì. I Sanesi intanto[1602] e i
Perugini, che erano in guerra, e si trovavano stanchi ed esausti per
le perdite vicendevolmente fatte di genti e di avere, vennero a pace.
Restò ai Sanesi una specie di dominio in Cortona. Montepulciano venne
in poter dei Perugini.

NOTE:

[1595] Gattari, Istor. di Pad., tom. 17 Rer Ital. Matteo Villani, lib.
8, cap. 30.

[1596] Petrus Azarius, Chron., tom. 16 Rer. Italic.

[1597] Chron. Placent., tom. 16 Rer. Ital.

[1598] Chron. Estense, tom. 15 Rer. Ital.

[1599] Johannes de Bazano, tom. 15 Rer. Ital.

[1600] Corio, Istor. di Milano.

[1601] Matteo Villani, lib. 8, cap. 60.




    Anno di CRISTO MCCCLIX. Indizione XII.

    INNOCENZO VI papa 8.
    CARLO IV imperadore 5.


Dacchè _Bernabò Visconte_ ebbe sciolta la lega lombarda, che tanto gli
avea dato da fare, benchè avesse fatta pace ancora con _Giovanni da
Oleggio_ signor di Bologna, nè questi occasione alcuna gli avesse dato
di romperla; pure si preparò in quest'anno per fargli guerra, tenendo
per fermo che fosse giunto il giorno beato di ricuperar Bologna[1603].
Unita dunque una armata di quattro mila cavalli e di molta fanteria,
di cui fece capitano il _marchese Francesco Estense_ fuoruscito di
Ferrara, nel dì 6 di dicembre questa arrivò nelle vicinanze di Modena.
Avea l'Oleggio ben preveduto questo nembo, e a tal fine spediti i suoi
soldati con parte del popolo di Bologna alla guardia del fiumicello
Muzza, e fatto anche fortificar quelle ripe; ma appena giunse la voce
dell'avvicinamento di un sì poderoso esercito nemico, che tutti diedero
volta e si ritirarono a Bologna. Nel dì 8 del suddetto mese avendo
l'armata milanese passato in due guadi il fiume Panaro, andò a mettere
l'assedio a Crevalcuore, e per accordo entrò in quella terra nel dì 17.
Poscia nella festa del santo Natale arrivò ne' contorni di Bologna;
levò a quella città il canale dell'acqua del Reno, e per conseguente
l'uso de' mulini, e fabbricò una bastia a Casalecchio. Allora fu che
Giovanni da Oleggio cominciò a prevedere di non poter sostenere a lungo
tante forze venutegli addosso, massimamente perchè neppure uno alzava
un dito per lui.

Prima che queste cose avvenissero[1604], _Galeazzo Visconte_, aiutato
da _Bernabò_ suo fratello, spedì un poderoso esercito sotto il comando
di _Luchino dal Verme_ all'assedio di Pavia. Moriva di voglia di quella
sì riguardevol città; e seco erano i signori da Beccheria, i quali
aveano già prese tutte le castella della Lomellina e del distretto
pavese. Frate Jacopo Bussolari, di cui abbiam parlato altre volte,
dell'ordine di santo Agostino, e non già degli Umiliati, come ha il
Corio[1605], non cessava colle sue prediche di animar quel popolo
alla difesa, promettendo loro continuamente vittorie. E perciocchè
era venuto meno il danaro, con persuadere alle donne l'abbandonare
il lusso e le pompe, cavò loro di mano tutti gli anelli, e gioielli e
vesti preziose, e da' cittadini tutti i vasi d'oro e d'argento, colla
vendita dei quali fatta in Venezia ricavò assai pecunia per supplire
a' bisogni della guerra. Ma questo a nulla giovò. Cominciò la città a
penuriar di grano. Il buon frate ne cacciò tutti i poveri, gl'inabili
e le donne di mala vita. Pure di dì in dì cresceva la carestia[1606],
e a questi malanni s'aggiunse una grave epidemia, che portò gran gente
all'altro mondo. Secondochè scrisse il Corio, i Pavesi durante questo
assedio fecero una sortita con tal bravura, che misero in isconfitta
l'esercito del Visconte, uccidendone e prendendone assaissimi. Dal che
nondimeno non punto sbigottito Galeazzo, in breve rifece l'armata, e
più forte di prima tornò a strignere d'assedio Pavia. Nulla di ciò s'ha
da Pietro Azario storico di questi tempi. Ma siamo assicurati da Matteo
Villani[1607] e dagli Annali di Piacenza[1608] che _Giovanni marchese_
di Monferrato, vedendosi tolta la maniera di soccorrere quella città,
non meno per terra che per acqua, prese al suo soldo la compagnia del
_conte Lando_, e fattala venire per la riviera di Genova, andò con essa
gente a postarsi verso Bassignana. Non poterono i Visconti impedire un
dì lo sforzo di costoro, che non introducessero in Pavia un convoglio
di vettovaglia; ed allora accadde, a mio credere, il conflitto poco
fa accennato dal Corio. Ma nel mese di settembre peggiorò la febbre di
Pavia, con aver Galeazzo Visconte tirata al suo soldo buona parte della
suddetta compagnia del conte Lando, gente senza legge e fede, pronta
a vendersi ogni dì a chi più le offeriva. Restò solamente al servigio
del marchese di Monferrato _Anichino di Bongardo_ Tedesco con circa
due mila persone tra cavalieri e fanti. Perciò veggendo fra Jacopo
Bussolari e i principali di Pavia disperato ii lor caso, nel mese di
novembre cominciarono a trattare con Galeazzo della resa della città,
e a procurar dei vantaggiosi patti. Impetrarono tutto, e il Visconte
anch'egli ottenne il possesso e dominio di Pavia. Gran confidenza
mostrò il Visconte al Bussolari in quel trattato, ed anche dopo essere
entrato padrone in Pavia; ma giacchè il superbo frate, nel procacciare
agli altri una buona capitolazione, scioccamente avea dimenticato di
chiedere alcuna sicurezza o vantaggio per la propria persona, da lì a
pochi giorni fu preso, e condannato dal suo generale ad una perpetua
prigionia nella città di Vercelli: gastigo a cui non si oppose il
Visconte, o, per dir meglio, gastigo a lui procurato segretamente
dal Visconte medesimo, e d'istruzione ad altri d'attendere al loro
breviario, e di non mischiarsi ne' secolareschi affari, e molto meno
in quei di guerra. Fece poi Galeazzo fabbricar un forte castello in
Pavia per tenere in briglia quel popolo, che da tanto tempo manteneva
una grave antipatia con Milano e co' signori di Milano. Grande
accrescimento di potenza fu questo a _Galeazzo Visconte_.

Fu ben presa, siccome dicemmo, al suo soldo da _Francesco degli
Ordelaffi_ la compagnia del _conte Lando_; ma parte perchè egli non
potea mantenerla, e parte per li prudenti maneggi del _cardinale
Egidio_ legato, questa si voltò verso il contado di Firenze, cercando
da sfamarsi e da trovar buon bottino. Non si lasciarono far paura
in questa occasione i Fiorentini, ed usciti in campagna con quanta
gente d'armi poterono adunare anche delle loro amistà, mostrarono
a que' masnadieri i denti in maniera, che a guisa di sconfitti si
partirono dal loro distretto, passando dipoi a' servigi del marchese
di Monferrato. Restato perciò in asse il bestiale signor di Forlì,
e sempre più stretta la sua città, si ridusse in fine come disperato
a quella risoluzione che mai non volle prendere in addietro, benchè
con patti di molto vantaggio. Interpostosi adunque _Giovanni da
Oleggio_[1609], andò l'Ordelaffo a rendersi liberamente al cardinale
legato, il quale nel dì 4 di luglio prese il possesso di quella città
e di tutte le fortezze, con gran festa di que' cittadini che si videro
liberati da un aspro giogo. All'Ordelaffo il prode cardinale diede
l'assoluzione, e lasciò la signoria di Forlimpopoli e di Castrocaro.
Così la Romagna restò in pace, e tutta all'ubbidienza della Chiesa
romana. Terminò i suoi giorni in quest'anno, nel dì 10 oppure 13 di
marzo[1610] _Bernardino da Polenta_ signore, o piuttosto tiranno
di Ravenna, uomo perduto nella lussuria, uomo crudele, che enormi
aggravii avea imposto a quel popolo, di modo che in Ravenna non
abitavano più se non dei contadini e de' poveri artigiani. Erede
suo fu _Guido da Polenta_, suo figliuolo, proclamato signore da quei
cittadini, tutto diverso dal padre, che, richiamato alla patria ogni
fuggito e bandito, si diede a governar con placidezza ed amore il suo
popolo, e dal cardinale legato riportò la conferma di quel dominio.
_Can Grande_ signor di Verona, anche egli per la sua vita dissoluta
e crudele[1611] s'era guadagnato l'odio del popolo suo. Maltrattava
del pari i suoi due fratelli, cioè _Can Signore_ e _Paolo Alboino_,
e non men la moglie, benchè bella e savia donna, perchè perduto
dietro a due meretrici. E perciocchè Can Signore udì un giorno certe
minaccie che il fecero temere della vita, scelse il dì 14 di dicembre
per vendicarsene. Trovato dunque per istrada in Verona Can Grande,
che a cavallo se ne andava a diporto, avventandosi, con uno stocco il
passò da parte a parte, e morto il lasciò. Se ne fuggì egli a Padova,
benchè niuno in Verona si movesse contra di lui. Il perchè nel dì 17
d'esso mese tornato colà con gente datagli da _Francesco da Carrara_
signore di Padova, dappoichè _Paolo Alboino_ suo fratello era stato
eletto signore, non trovò difficoltà veruna a farsi proclamar suo
collega nella signoria. Degna di memoria è la forse non mai veduta
strabocchevol quantità ed altezza delle nevi cadute in quest'anno in
Lombardia. In Modena, Bologna ed altre città fu alta due ed anche tre
braccia, laonde rovinarono molte case; e scaricata dai tetti, arrivava
sino alle gronde delle case, nè per contrada alcuna si potea passare,
nè buoi o carra mettersi in viaggio.

NOTE:

[1602] Cronica Sanese, tom. 15 Rer. Ital.

[1603] Johann. de Bazano, Chron. Mutin., tom. 15 Rer. Ital. Matth. de
Griffonibus, Chron. Bonon., tom. 18 Rer. Italic.

[1604] Petrus Azarius, Chron. Regiens., tom. 16 Rer. Ital. Chron.
Placent., tom. eod.

[1605] Corio, Istor. di Milano.

[1606] Annales Mediolan., tom. 16 Rer. Ital.

[1607] Matteo Villani, lib. 9, cap. 35.

[1608] Chron. Placentin., tom. 16 Rer. Ital.

[1609] Matteo Villani, lib. 9, cap. 36.

[1610] Rubeus, Hist. Ravenn., lib 9. Matteo Villani, lib. 9, cap 13.

[1611] Chron. Veronens., tom. 8 Rer. Ital. Petrus Azarius, Chron., tom.
16 Rer. Ital., pag. 420.




    Anno di CRISTO MCCCLX. Indizione XIII.

    INNOCENZO VI papa 9.
    CARLO IV re de' Romani 6.


Per qualche tempo si andò sostenendo _Giovanni da Oleggio_ contro le
forze di _Bernabò Visconte_, perchè dal _cardinale Egidio_ legato
apostolico fu sovvenuto di qualche soldatesca, e l'accortezza sua
provvedeva a molti pericoli e bisogni. Ma vedendo troppo chiaro
l'impotenza sua di resistere a sì gagliardo nemico, il quale avea anche
avuto a tradimento Castelfranco e Serravalle, e non sapendo a qual
partito volgersi per tener salda la città di Bologna, così strettamente
bloccata ed angustiata da varie bastie[1612], cominciò a trattare col
cardinale di cedere a lui Bologna. Ne trattò ancora co' Fiorentini, e
lo stesso Bernabò, dopo aver penetrati i di lui maneggi, entrò anche
egli al mercato. Ma il pallio toccò all'avveduto _cardinale Egidio_,
il quale in contraccambio assegnò all'Oleggio il dominio della città
di Fermo sua vita naturale durante, e ne diede il possesso ai di lui
stipendiati[1613]. Uscì nascostamente fuor di Bologna nella notte
antecedente al primo giorno d'aprile Giovanni da Oleggio, senza che il
popolo potesse fargli oltraggio alcuno in vendetta delle tante tirannie
loro usate; e ne presero la tenuta _Blasco Gomez_ nipote del cardinale,
e _Pietro da Farnese_ capitano della gente di esso legato, con giubilo
immenso di que' cittadini. Poco nondimeno durò la loro allegrezza;
perchè inviato dal capitano suddetto ordine alle milizie di Bernabò
di levarsi dal contado di Bologna, siccome città della Chiesa, loro
venne un ordine in contrario da esso Bernabò di continuare il blocco,
e di far peggio di prima. Però seguitando per molti mesi ancora le
genti del Visconte a vivere in quelle contrade e a saccheggiar tutte
le ville, incredibil danno ne seguì a que' popoli, e Bologna più che
prima si trovò in gravissime angustie. Al cardinale Albornoz mancava la
possanza per fare sloggiar il nemico; pertanto ricorse al _re Lodovico_
di Ungheria, pregandolo d'un soccorso di sua gente al soldo della
Chiesa. Nè lo chiese invano[1614]. Mandò il re in Italia un corpo di
più di quattro, e v'ha chi dice più di sei mila arcieri a cavallo al
cardinale, crescendo con ciò i cani a divorar le viscere de' miseri
Italiani. La gente di Bernabò, senza voler aspettare l'arrivo di questi
barbari, nel dì primo di ottobre si ritirò pel Modenese alla volta di
Parma, con lasciar ben provvedute le bastie intorno a Bologna. Arrivati
gli Ungheri, non volle il cardinale lasciarli stare in ozio, ma li
spinse, insieme colle genti di _Malatesta_ signor di Rimini, a' danni
de' Parmigiani[1615]. Commisero costoro nel passaggio pel Modenese
crudeltà enormi contro uomini, donne e fanciulli, saccheggiando
dappertutto. Più nefanda ancora fu la loro barbarie nel distretto
di Parma, dove maggiormente attesero a saziar la loro ingordigia ed
avarizia, che a vincere l'assediata città e a debellare i nemici. Se ne
tornarono di dicembre, e fu creduto che Bernabò gli avesse addolciti
con qualche prezioso liquore. In questo mentre i Bolognesi con tutto
il loro sforzo espugnarono le bastie di Bernabò poste a Castenaso,
a Casalecchio e in altri siti, e se ne impadronirono: con che restò
quieta quella città.

Intanto _Bernabò_, pertinace nel proposito suo, s'applicò a provvedersi
sempre più di gente e di danaro per continuar la guerra contro Bologna.
Senza curarsi delle censure ecclesiastiche, ed anche per far dispetto
al legato, smisuratamente aggravò di contribuzioni il clero secolare e
regolare delle sue città, con ricavarne più di trecento mila fiorini
d'oro. Prese al suo soldo il _conte Lando_, lo spedì in Germania
per trarre in Italia un nuovo rinforzo di ladri e ribaldi, ridendosi
intanto del legato, e minacciandolo più che mai pel primo tempo. In
questo mentre _Galeazzo_ suo fratello dopo l'acquisto di Pavia pensò
maggiormente a nobilitar la sua casa con un illustre parentado[1616].
Sapendo che _Giovanni re_ di Francia si trovava in necessità di danaro
per pagare il riscatto della sua persona promesso al re d'Inghilterra,
da cui aveva ottenuto di potere ritornare in Francia, con lasciare
in Londra buoni ostaggi per questo, trattò di ottenere _Isabella_
figliuola d'esso re in moglie per _Galeazzo_ suo figliuolo, assai
giovinetto, perchè nato nel 1354, che fu poi nominato _Gian-Galeazzo_.
Fu conchiuso il trattato[1617] per mezzo di _Amedeo VI conte_ di
Savoia, fratello di _Bianca_ moglie del suddetto _Galeazzo_. Cento
mila fiorini d'oro scrive il Corio[1618] pagati da Galeazzo al re
per impetrar sì nobil nuora; _nomine mutui, sive doni_, dice l'autore
della Vita d'Innocenzo VI[1619]. Soggiugne esso Corio, essere stata
pubblica voce che questa alleanza gliene costasse ben cinquecento
mila. Matteo Villani[1620] fa giugnere la spesa fino a secento mila;
e ciò con sommo aggravio de' suoi sudditi, forse per la giunta del
viaggio e delle suntuosissime nozze che si fecero in tal occasione.
Arrivò la real principessa a Milano nell'ottobre con accompagnamento
mirabile di Franzesi e Lombardi, e quivi le feste e i bagordi furono
senza fine. Pietro Azario rende testimonianza di quella straordinaria
magnificenza e delle smoderate spese che fecero piagnere i popoli
suoi. Date furono dal re in dote alla figliuola alcune terre nella
Sciampagna, che, erette in contea, portarono al genero _Gian-Galeazzo_
il titolo di _conte di Virtù_, sotto il qual nome per molti anni dipoi
fu egli conosciuto, siccome vedremo. Erano state donate da _Carlo IV
imperadore a Lodovico re_ d'Ungheria le città di Feltro e Cividal di
Belluno[1621]. Il re, che professava non poche obbligazioni e molto
amore a _Francesco da Carrara_ signore di Padova, a lui ne fece un
regalo nell'anno presente. Nel mese di novembre ne mandò il Carrarese
ben volentieri a prendere il possesso. Intanto la Sicilia si trovava
in grandi affanni, e lacerata per la guerra ch'era fra i Catalani,
difensori del giovinetto _re don Federigo_, e le genti di _Luigi re_ di
Napoli, con cui teneano i Chiaramontesi. Ma il re Luigi non vi potea
accudire, perchè, oltre al ritrovarsi smunto di gente e di pecunia,
e il duca di Durazzo ed alcuni baroni di dubbiosa fede, venne anche
ad infestare il suo regno _Anichino di Mongardo_ con una poderosa
compagnia di masnadieri tedeschi ed ungheri. Costui, dopo aver succiato
quanto danaro potè da _Giovanni marchese_ di Monferrato, secondo il
costume di que' malvagi, l'abbandonò, e sen venne in Romagna a cercar
migliore ventura. Quattordici mila fiorini d'oro cavò dalla borsa
del _cardinale legato Albornoz_, con patto di uscir degli Stati della
Chiesa romana. Se n'andò egli dunque verso il regno di Napoli con circa
due mila e cinquecento cavalieri tra tedeschi ed ungheri, e gran ciurma
di fanti; ed, entratovi, cominciò ad assassinar le ville di quelle
contrade, e a prendere alcune terre; e quivi passò il verno fra le
abbondanti maledizioni di que' popoli.

NOTE:

[1612] Matteo Villani, lib. 9, cap. 65.

[1613] Johann. de Bazano, Chron. Mutinens., tom. 15 Rer. Ital. Matth.
de Griffonibus, Chron. Bononiens., tom. 18 Rer. Ital.

[1614] Additam. ad Cortus. Histor., tom. 12 Rer. Ital.

[1615] Chron. Placent., tom. 16 Rer. Ital.

[1616] Chron. Placent., tom. 16 Rer. Ital.

[1617] Petrus Azarius, Chron., tom. 16 Rer. Ital.

[1618] Corio, Istor. di Milano.

[1619] Vita Innocentii VI, P. II, tom. 3 Rer. Ital.

[1620] Matteo Villani, lib. 9.

[1621] Additamenta ad Cortusior. Hist., tom. 12 Rer. Ital.




    Anno di CRISTO MCCCLXI. Indizione XIV.

    INNOCENZO VI papa 10.
    CARLO IV imperatore 7.


Teneva tuttavia la gente di _Bernabò Visconte_ nel Bolognese
Castelfranco, ed alcune altre castella[1622], e a poco a poco
ingrossandosi, ricominciò per tempo la guerra in quelle parti.
Il _cardinal Egidio Albornoz_, veggendo mal parate le cose, e che
penerebbe a resistere a sì potente avversario, siccome personaggio di
gran cuore e senno, nel dì 15 di marzo si mise in viaggio, risoluto di
passare personalmente in Ungheria per mare ad implorar più gagliardi
soccorsi dal _re Lodovico_, giacchè gli Ungheri precedentemente inviati
in aiuto del legato, parte s'erano arrolati nell'armata di Bernabò
e parte nella compagnia di _Anichino di Mongardo_. Avea lo stesso re
fatto sperare al papa d'essere pronto a venire in persona in Italia
colle sue forze, per metter fine all'insaziabilità di Bernabò, uomo
nato solamente per rovinare i propri sudditi e gli altrui con tante
guerre. Ma, ossia che i regali fatti a tempo correre dallo stesso
Bernabò nella corte del re unghero facessero buon effetto, ovvero
che non si accordassero le pive fra la corte pontificia e lui, certo
è che il cardinale gittò via i passi, e se ne tornò qual era ito,
senza ottener soccorso veruno. In questo mentre a dì primo di aprile
ebbero le genti di Bernabò a tradimento il castello di Monteveglio.
Nel dì 15 d'esso mese passò il medesimo Bernabò con poderoso esercito
in vicinanza di Modena, e andò a posarsi a Castelfranco. Messo dipoi
l'assedio a Pimaccio ossia Piumazzo, nel dì 10 di maggio s'impadronì
di quel castello, e fra cinque giorni anche del girone: il che fatto,
se ne tornò per Modena a Parma, accompagnato da pochi, lasciato nel
Bolognese l'esercito suo sotto il comando di _Giovanni Bizozero_. Tre
bastie furono piantate dalle genti sue due miglia lungi da Bologna in
tre siti, cioè una al ponte di Reno, una a Corticella, e la terza a
San Ruffillo. Con queste briglie intorno male stava Bologna. Nuovi guai
ancora si suscitarono in Romagna, perchè _Francesco degli Ordelaffi_,
già signore di Forlì[1623], dacchè vide acceso sì gran fuoco, si mise
a' servigi di Bernabò, e seco ebbe _Giovanni de' Manfredi_ già signore
di Faenza. Ora amendue coll'armi del Visconte e de' lor parziali
cominciarono guerra or contra Forlì, or contra Rimini. Per mancanza
di vettovaglia insorsero in Bologna non pochi lamenti e sospetti di
congiure, parendo al popolo di non poter lungamente durarla così.
Ma il saggio cardinale Albornoz e il vecchio _Malatesta_ signore di
Rimini col senno provvidero al bisogno[1624]. Finsero una lettera
scritta a Francesco degli Ordelaffi per parte di un suo amico, che
gli promettea l'entrata in Forlì, s'egli con corpo di gente si fosse
presentato a un determinato tempo colà. A questo fine si mosse egli con
ottocento barbute, lasciando per conseguente smagrito l'esercito del
Bizozero. Matteo Villani racconta in altra guisa lo stratagemma fatto
da Malatesta al generale del Visconte. Oltre a ciò, una notte, senza
che alcuno se ne accorgesse, arrivò in Bologna _Galeotto de' Malatesti_
con cinquecento barbute e trecento Ungheri. Era il dì 20 di giugno, in
cui il cardinale ordinò che tutta la miglior gente di Bologna fosse in
armi a un tocco di campana. Più di quattro mila ben guarniti e vogliosi
di battaglia, unitisi colle genti d'armi, a dirittura marciarono alla
bastia di S. Ruffillo, ed assalirono con tal vigore il campo nemico,
che, dopo lunga difesa, rimase buona parte della gente di Bernabò od
estinta sul campo, o presa, e pochi si salvarono colla fuga. Lo stesso
generale del Visconte, cioè _Giovanni da Bizozero_, con circa mille
armati fu condotto prigioniere a Bologna. La bastia di S. Ruffillo fu
presa, e per tale sconfitta le guarnigioni di Bernabò che erano nelle
altre due bastie, dopo avere attaccato fuoco, precipitosamente si
ritirarono a Castelfranco.

Nè questa fu la sola avversità di _Bernabò_. Perch'egli teneva Lugo
in Romagna, mille e ducento de' suoi cavalieri nel novembre inviati a
quella volta vollero passare il ponte di Reno[1625]. Uscì il popolo di
Bologna, li perseguitò, e buona parte di essi fece prigionieri. Nella
Cronica di Bologna[1626] questo fatto è narrato all'anno seguente. Così
nel mese di giugno[1627] avendo egli un segreto trattato in Correggio
per prendere quella terra, _Giberto da Correggio_ lo penetrò, ed
ottenute da _Ugolino da Gonzaga_ signor di Mantova quindici bandiere
di cavalieri, fece vista di lasciar entrare le diciassette bandiere di
cavalieri colà inviate da Bernabò, ed aperta la porta, gli ebbe tutti
prigioni. Parimente nel settembre[1628] essendosi portata a Revere
sul Mantovano una parte dell'esercito di Bernabò, mettendo tutto a
sacco, _Ugolino da Gonzaga_ col popolo di Mantova andò valorosamente
ad assalir quella gente, e totalmente la sconfisse colla strage
e prigionia di molti. Ma non era in que' tempi molto difficile il
rimettere in piedi le armate, per quel che riguarda la gente perchè
l'uso portava che i vincitori, riunendo tutti i conestabili, uffiziali,
ed altre persone capaci di taglia, lasciavano andar con Dio i prigioni
gregarii, con spogliarli solamente dell'armi e de' cavalli. In questo
mentre _Galeazzo Visconte_ fratello di Bernabò attendeva a fabbricar la
cittadella di Pavia, e per desiderio di ristorar quella città afflitta
dalle guerre passate, con privilegio imperiale fondò quivi nell'anno
presente un'illustre università, conducendo colà valenti lettori di
leggi e dell'altre scienze[1629], ed obbligando tutti gli scolari
degli Stati sudditi suoi e del fratello a portarsi a quelle scuole. Ma
neppur egli fu senza avversità. L'esempio delle scellerate compagnie
de' soldati masnadieri che cominciarono in Italia, servì di norma a
suscitarne delle nuove anche in Francia in occasion della tregua o
pace stabilita fra i re di Francia e d'Inghilterra. Erano composte
d'Inglesi, Franzesi, Normanni, Spagnuoli, Borgognoni. Tutta la gente
di mal affare concorreva a queste scomunicate leghe per isperanza
di bottinare, e sicurezza di vivere alle spese di chi non avea forza
maggior di loro. In grandi affanni e pericoli fu per questo la stessa
corte sacra di Avignone, perchè quella mala gente, senza religione,
entrò in Provenza, e se non otteneva danari, minacciava lo sterminio a
tutti. Ci mancava ancor questa, che dopo essere calpestata l'Italia da
tanti masnadieri tedeschi ed ungheri, venissero fin dall'Inghilterra
nuovi cani a finire di divorarla. Ora portò l'accidente che _Giovanni
marchese_ di Monferrato, sentendosi solo ed esposto alle forze
troppo superiori di _Galeazzo Visconte_ suo nemico, altro ripiego
non sapendo trovare al suo bisogno, benchè burlato più volte dalle
infide compagnie dei Tedeschi, passò in Provenza, per condurre in
Italia alcune di quelle che soggiornavano nei contorni di Avignone.
Una ne incaparrò, chiamata la compagnia bianca[1630], e il papa, per
levarsi di dosso quella bestial canaglia, e per iscaricare il mal
tempo addosso ai contumaci Visconti, vi contribuì da cento mila fiorini
d'oro. Il marchese con sì sfrenata gente, la quale, secondo la Cronica
Piacentina[1631], ascendeva a dieci mila tra cavalieri e fanti, venne
in Piemonte.

Questa fu la prima volta e l'occasione che misero il piede in Italia
soldatesche inglesi, le quali poi recarono tanti guai a varii paesi, e
andarono crescendo, perchè questi ne chiamavano degli altri, e la voce
del gran guadagno bastava a muovere i lontani anche senza pregarli.
Ricominciò dunque il _marchese_ con sì poderoso rinforzo in Piemonte la
guerra contra di _Galeazzo_, e gli tolse alcune castella, commettendo
orribili crudeltà, spezialmente nel Novarese. Per buona giunta
Galeazzo, affine di levar loro il nido, finì di bruciare e distruggere
molte terre e ville di quel distretto, non per anche rovinate dai
nemici. Pietro Azario[1632] ce ne ha conservato il funesto catalogo.
Ma non tentò il marchese impresa alcuna contro le città, perchè dianzi
le aveva il Visconte ben guernite di genti d'armi e di munizioni.
Accadde che _Amedeo conte di Savoia_ venne in questi medesimi tempi
ad una sua terra di Piemonte. Ne ebbe contezza la compagnia bianca
de' suddetti masnadieri, e con una marcia sforzata quivi sorprese il
conte e la sua baronia. Rifugiossi bensì il conte nel castello, ma
assediato, gli fu forza di venire ad un accordo, e di liberarsi con
cento ottanta mila fiorini d'oro, parte pagati allora, parte promessi
con buone cauzioni. Perchè il Guichenone non parla di ciò nella Storia
della real casa di Savoia, non so dire il nome di quella terra. Adunque
per tali guerre tutta era in affanni la Lombardia; e i Visconti, per
sostenerla, indicibili aggravii metteano non solamente ai secolari,
ma al clero ancora; ed in quest'anno Galeazzo occupò tutti i frutti e
le rendite degli ecclesiastici di Piacenza. Gravissimi flagelli erano
questi, e pure se ne provò un maggiore nell'anno presente; cioè una
fierissima inesorabil pestilenza[1633]. Infierì essa in Francia, in
Inghilterra ed in altri paesi, con levare dal mondo le centinaia di
migliaia di persone. Entrò in Avignone, e vi fece una strage immensa
di quel popolo, e privò di vita anche otto o nove cardinali, con
assaissimi altri uffiziali della corte pontificia. Per questo motivo
ancora, cioè per timor di cadere vittima d'essa peste, la compagnia
suddetta de' soldati masnadieri si acconciò volentieri col marchese
di Monferrato, sperando in Italia il godimento della sanità. Ma ossia
che gli stessi portassero il malore in Italia, o ch'esso vi entrasse
per altra porta, certa cosa è che in quest'anno nel mese di giugno, e
poscia nell'anno seguente, si diffuse la peste nel Piemonte, Genova,
Novara, Piacenza, Parma ed altre città. Milano, preservato nella
terribilissima peste del 1348, non potè guardarsi da questa, e ne
rimase desolato per la gran perdita di gente. In tempi di guerra la
peste sguazza, e va senz'argini dovunque vuole. _Galeazzo Visconte_ si
ritirò a Monza, _Bernabò_ a Marignano, e vi si tenne con tal guardia
e ritiratezza, che corse dappertutto, e durò lungo tempo, la voce che
fosse morto. Esenti da questa calamità ne andarono in quest'anno[1634]
Modena, Bologna e la Toscana; ma in Venezia incredibil fu la moria
di quel popolo, e fra gli altri vi lasciò la vita nel dì 12 di
luglio[1635] _Giovanni Delfino_ doge di quella repubblica, in cui luogo
fu eletto _Lorenzo Celso_, giovane quanto all'età, ma vecchio per la
sua saviezza e prudenza. In quest'anno nella notte del dì secondo di
novembre venendo il dì terzo, passò al paese dei più _Aldrovandino
marchese_ d'Este, signor di Ferrara, Modena, Comacchio e Rovigo[1636].
Benchè lasciasse un figliuolo legittimo, cioè _Obizzo IV_, pure il
_marchese Niccolò_ suo fratello prese le redini del governo di tutti
gli Stati senza contraddizione alcuna. Per discordie nate nell'agosto
di quest'anno[1637] fra _Bocchino_ signore o tiranno di Volterra, e
Francesco de' Belfredotti suo parente, si sconvolse tutta quella città.
Corsero immediatamente al rumore i lesti Fiorentini, e tanto seppero
fare, ch'essi di volontà del popolo occuparono la signoria di quella
città con gran dispetto de' Pisani e Sanesi. Nel mese di ottobre anche
ai Sanesi riuscì di sottoporre al loro comando Monte Alcino.

NOTE:

[1622] Cronica di Bologna, tom. 18 Rer. Italic. Johannes de Bazano,
tom. 15 Rer. Italic.

[1623] Matteo Villani, lib. 12, cap. 53.

[1624] Matth. de Griffonibus, Chronic. Bononiens. tom. 18 Rer. Ital.

[1625] Matthaeus de Griffonibus, Chron. Bonon., tom. 18 Rer. Ita.

[1626] Cronica di Bologna, tom. 18 Rer. Ital.

[1627] Matteo Villani, lib. 10, cap. 61.

[1628] Johann. de Bazano, Chron. Mutin., tom. 15 Rer. Ital.

[1629] Corio, Istor. di Milano.

[1630] Matteo Villani, lib. 10, cap. 64.

[1631] Chronic. Placentin., tom. 16 Rer. Ital.

[1632] Petrus Azarius, Chron., tom. 16 Rer. Italic. pag. 370.

[1633] Matteo Villani, lib. 10, cap. 71. Rebdorfius, Annal. Vita
Innocentii VI, P. II, tom. 3 Rer. Italic.

[1634] Johannes de Bazano, Chron., tom. 15 Rer. Italic.

[1635] Caresin., Chron., tom. 2 Rer. Ital.




    Anno di CRISTO MCCCLXII. Indizione XV.

    URBANO V papa 1.
    CARLO IV imperadore 8.


Fu chiamato in quest'anno da Dio a miglior vita _Innocenzo VI_ sommo
pontefice in Avignone[1638], essendo succeduta la di lui morte nella
notte del dì 12 venendo il 13 del mese di settembre, dopo il contento
d'aver inteso che i Romani, prima ribelli, gli aveano data la libera
signoria della città, con patto che il _cardinale Albornoz_ non vi
avesse uffizio o giurisdizione alcuna. Se men amore avesse egli avuto
per li suoi parenti, ossia men cura d'ingrassarli, così lodevoli
furono le altre sue operazioni, che fra gli ottimi pontefici avrebbe
potuto prendere qualche sito. Poichè, quanto al dirsi da Pietro
Azario[1639] che devastò la Chiesa romana, nè fece grazia ad alcuno;
e che chiunque volle benefizii, bisognò che li comperasse da lui e
da' suoi cortigiani, con pagare poscia le rendite del primo anno al
tesoriere del signor di Milano: si può dubitare se tal racconto in
tutto sia assistito dalla verità. Certo è nondimeno che i Visconti
allora aggravavano forte i beni delle chiese, senza alcun timor di
Dio. Non accordandosi i cardinali in eleggere papa alcuno dell'ordine
loro[1640], finalmente diedero i lor voti a _Guglielmo di Grimoaldo_,
abbate di San Vittore di Marsilia, dell'ordine di San Benedetto, uomo
di sessanta anni, scienziato, di vita sommamente onesta e religiosa,
che odiava la pompa della corte d'allora. Non era egli in Avignone,
perchè dianzi inviato con titolo di nunzio alla _regina Giovanna_, e
trovandosi in Firenze, gli fu segretamente portata la nuova, giacchè si
tenne occulta l'elezione, finchè egli arrivasse ad Avignone. Racconta
Giorgio Stella[1641], tanta essere stata la di lui umiltà, che, in
passando per Genova, avvegnachè sapesse d'essere papa, pure andò a
visitare il _doge Boccanegra_, accompagnato da un solo notaio. Nella
notte nel dì 30 d'ottobre giunse egli ad Avignone, e nel dì seguente,
pubblicato papa, prese il nome di _Urbano V_, con essere poi seguita
nel dì 6 di novembre la sua coronazione. Cessato lo spavento della
peste, saltò fuori de' nascondigli _Bernabò Visconte_, e venne a
Parma, dove cominciò un trattato per avere a tradimento la città di
Reggio. Matteo Villani scrive[1642] che cinque mila de' suoi masnadieri
(numero, a mio credere, eccessivo) entrarono in quella città; ed avere
_Feltrino da Gonzaga_ signor della terra con gran valore, benchè con
poca gente, assaliti e messi in fuga gli entrati, e fattine molti
prigioni. Parevano in poco buono stato gli affari del _cardinal
Egidio Albornoz_, legato per la potenza di Bernabò, il quale pien di
superbia moveva esorbitanti pretensioni alla corte pontificia in un
trattato incominciato di pace. Ma in breve cangiò aspetto la forma,
perchè l'industrioso porporato cotanto s'affaticò che strinse seco
in lega[1643] verso il fine di aprile _Niccolò marchese_ di Ferrara,
_Francesco da Carrara_ signor di Padova, e _Feltrino da Gonzaga_
signore di Reggio, tutti interessati nell'impedire l'accrescimento di
potenza di Bernabò, che di niun facea conto e tutti conculcava. Per
questa lega ricuperò il marchese Niccolò dal cardinale le due terre di
Nonantola e Bazzano, già tolte al distretto di Modena dai Bolognesi:
il che loro molto dispiacque. Nel dì 19 di maggio strinse il marchese
Niccolò maggiormente l'alleanza sua col signor di Verona[1644],
avendo presa per moglie _Verde dalla Scala_, sorella d'esso _Can
Signore_. Fu notificata per mezzo degli ambasciatori loro da questi
principi a Bernabò la lega contratta, con pregarlo di dar orecchio
ad una buona pace. Furono essi dileggiati da quel bestione, e la
Cronica Padovana[1645] ha che egli mandò tre abiti bianchi a quei del
Carrarese, e li forzò a prendere l'udienza pubblica in quella forma.
Donò loro de' vasi d'argento, ma con figure derisorie di tutti, e si
vantava che tratterebbe da putti ognun di questi suoi nemici.

Nè tardò il Visconte a dar principio alla guerra, facendo scorrere sul
Modenese le genti sue ch'erano a Castelfranco sul Bolognese. _Anichino
di Mongardo_, dopo essere stato in Puglia colla sua compagnia, ed
essersene partito con poco onore, era venuto a' servigi di Bernabò.
Costui circa il dì 20 di maggio con tre mila cavalli ed altrettanti
fanti venne sul Modenese a Massa e Solara, distruggendo il paese,
e piantò una bastia a Solara sul canale, ossia sul Panaro; e, ciò
fatto, se ne tornò in Lombardia. Sul fine dello stesso mese il vecchio
_Malatesta_ signor di Rimini capitano della lega[1646] raunò la sua
armata in Modena, e venuto sul basso Modenese a Massa, quivi piantò
anche egli una bastia. Poscia marciò sul Parmigiano a' danni di
Bernabò, alle cui genti verso Peschiera fu data una rotta sul principio
di giugno. Teneva esso Bernabò l'importante fortezza di Rubiera,
posta sulla Via Claudia al fiume Secchia, che gli serviva d'asilo
per far passare le sue armi alla volta del Bolognese. Salvatico de'
Boiardi, che gliela avea data con ritenersi il Cassero, la ribellò, e
consegnò quella terra al marchese di Ferrara[1647]. Per tale acquisto
in Modena e Bologna gran festa si fece, e si accesero molti falò.
Ribellaronsi in questi tempi molte nobili casate guelfe di Brescia a
Bernabò[1648], e dopo aver prese alcune castella di quel territorio,
si collegarono con _Cane Signore_ dalla Scala. Fu in pericolo la
stessa città di Brescia[1649], e l'esercito della lega essendovi
accorso, vi mise l'assedio, e ne fece scappare Bernabò che dentro
v'era. Ma, sopraggiunta la peste, sconcertò tutta l'impresa, con
essere forzata quell'armata a ritirarsi[1650]. Modena in quest'anno e
Bologna[1651] furono sommamente afflitte da essa pestilenza, siccome
ancora varie parti della Toscana e del regno di Napoli provarono
il medesimo flagello. Scritto è che in Modena e ne' suoi borghi
perirono trentasei mila persone. Fra le varie vicende della guerra
sul Bresciano riuscì a Bernabò di ritorre ai collegati Ponte Vico
sull'Oglio, con far prigione quel presidio, consistente in dieciotto
bandiere tra cavalieri e fanti. Anche nel novembre riportò la sua
gente sul Reggiano alquanto di vittoria sopra i collegati. Contuttociò
poco ben passava ad esso _Bernabò_ la guerra in queste parti, e più
favorevole non era la fortuna a _Galeazzo_ suo fratello nella guerra
con _Giovanni marchese_ di Monferrato. Trovandosi questo principe assai
forte per la gran compagnia d'Inglesi, Franzesi e Normandi ch'egli
avea tratta di Provenza, s'impadronì di Voghera, Sala, Garlasco,
Romagnana, Castelnuovo di Tortona, e di altre terre su quel di Novara,
di Tortona e di Pavia. Avea _Galeazzo_ al suo soldo il _conte Lando_
colla sua compagnia di Tedeschi; ma costui poco si curava di spargere
il sangue per altrui[1652]. L'unico suo intento e dei suoi era di
spremere il sangue dalle borse altrui, e di vendersi, a chi più dava.
Con più fedeltà servirono gl'Inglesi al marchese di Monferrato, sotto
il comando di Albaret Sterz capitano di quella gente, e di nazione
Tedesco. La lor bravura, i lor costumi, le loro scelleraggini si
veggono descritte da Pietro Azario, siccome ancora da lui abbiamo il
filo della guerra fatta in quelle parti colla distruzione di tutti que'
paesi. Col marchese teneva _Simonino Boccanegra_ doge di Genova, ed in
rinforzo suo inviò colà molta gente insieme con _Luchinetto_, figliuolo
del fu _Luchino Visconte_ signor di Milano, a cui avea data in moglie
una sua figliuola. Tentò questa gente la città di Tortona, ma invano.
Furono devastate o spogliate assaissime terre dagli armati, e nello
stesso tempo la pestilenza facea del resto.

Per giunta a tanti scompigli della misera Italia insorse in quest'anno
guerra fra le repubbliche di Firenze e di Pisa[1653], città rivali
fin da' vecchi tempi. Gran preparamento d'armi e d'armati fece
l'uno e l'altro popolo. Nel dì 19 di luglio giunse l'armata de'
Fiorentini, passato il fosso Arnonico, ardendo e saccheggiando, sino
in vicinanza di Pisa, dove, a scorno dei Pisani, fece correre un
ricco palio di velluto. Presero i Fiorentini le terre di Pecciole,
Montecchio, Aiatico e Toano, e ne arsero molte altre. Anche per mare
fecero guerra a' Pisani, avendo preso al soldo loro quattro galee
genovesi, colle quali occuparono l'isola del Giglio e Porto Pisano.
Però l'anno presente riuscì molto funesto al popolo di Pisa. Nelle
nobilissime ed antichissime case di Savoia e d'Este non si leggono
tradimenti ed omicidii dimestici. Non così fu nelle meno antiche e
meno nobili dei Carraresi, degli Scaligeri ed altre d'Italia, siccome
abbiam veduto. Entrò nell'anno presente questo diabolico pensiero,
figliuolo della troppa voglia di dominare, in _Lodovico_ e Francesco
figliuoli di _Guido da Gonzaga_[1654]. Nel dì 13 di ottobre (il
Platina[1655] scrive nel dì 2 di esso mese) amendue congiurati contra
di _Ugolino_ signore di Mantova, lor fratello maggiore, ed uomo di
gran senno e valore, il privarono proditoriamente di vita, e presero
in sè la signoria della città con grande affanno di _Guido_ lor
padre tuttavia vivente, benchè altri scriva ch'egli stesso n'ebbe la
colpa. Un grosso anacronismo è quello del Corio[1656], che riferisce
questa detestabile uccisione all'anno 1376. Venne a morte in questo
anno a' dì 26 di maggio _Luigi re_ di Napoli, marito della _reina
Giovanna_, in età d'anni quarantadue. Il ritratto che di lui lasciò
Matteo Villani[1657], è assai svantaggioso, rappresentandolo uomo di
vita assai sconcia e dissoluta, poco amico del suo sangue, vile nelle
avversità, che appresso di sè mai non volle uomini virtuosi, che formò
il suo consiglio di sola gente malvagia, e maltrattò la reina sua
consorte, con giugnere alcune volte a batterla. Ora trovandosi la reina
Giovanna vedova, e conoscendo di non poter senza appoggio governar le
teste calde de' Napoletani, e tener in freno i principi reali, pensò
di accasarsi di nuovo. Fece premura _Giovanni re_ di Francia alla corte
di Avignone, per darle in marito _Filippo duca_ di Tours suo figliuolo
cadetto; ma Giovanna, volendo piuttosto chi le ubbidisse, che chi le
comandasse, antepose _Giacomo d'Aragona_, figliuolo del re di Maiorica,
giovane bello e valoroso, con patto che non assumesse il titolo di re,
e si contentasse di quello di duca di Calabria; e nascendo figliuoli,
giacchè Giovanna era anche in età capace di farne, ad essi, e non al
padre, si devolvesse il regno. Il contratto stabilito nel dì 14 di
dicembre dell'anno presente si legge intero presso il Rinaldi[1658].

NOTE:

[1636] Chron. Estense, tom. 15 Rer. Italic.

[1637] Matteo Villani, lib. 10, cap. 67.

[1638] Vita Innocentii VI, P. II, tom. 3 Rer. Ital. Matteo Villani,
lib. 11, cap. 26.

[1639] Petrus Azarius, Chron., tom, 16 Rer. Ital., pag. 370.

[1640] Vita Innocentii VI.

[1641] Georgius Stella, Annal. Genuens., tom. 17 Rer. Ital.

[1642] Matteo Villani, lib. 10, cap. 90.

[1643] Chron. Veronense, tom. 8 Rer. Ital.

[1644] Johann. de Bazano, tom. 15 Rer. Ital. Chron. Estense, tom. eod.

[1645] Additamenta ad Cortus. Hist., tom 12 Rer. Italic.

[1646] Cronica di Bologna, tom. 18 Rer. Ital.

[1647] Johann. de Bazano, tom. 15 Rer. Ital.

[1648] Corio, Istor. di Milano.

[1649] Petrus Azarius, Chron., tom. 16 Rer. Ital., pag. 392.

[1650] Matteo Villani, lib. 11, cap. 4.

[1651] Annales Veteres Mutinens., tom. 11 Rer. Italic.

[1652] Petrus Azarius, Chronic., tom. 16 Rer. Ital., pag. 380.

[1653] Matteo Villani, lib. 11, cap. 2.

[1654] Cronica di Bologna, tom. 18 Rer. Ital. Chron. Estense, tom. 15
Rer. Ital.

[1655] Platin., Histor. Mant., tom. 20 Rer. Ital.

[1656] Corio, Istor. di Milano.

[1657] Matteo Villani, lib. 10, cap. 100.




    Anno di CRISTO MCCCLXIII. Indizione I.

    URBANO V papa 2.
    CARLO IV imperadore 9.


Fu solennemente scomunicato nel marzo di quest'anno da _papa Urbano_, e
dichiarato eretico, _Bernabò Visconte_, con tutte le maledizioni e pene
che si usavano in quei tempi, non ostante che il re di Francia pontasse
assaissimo in favore di lui[1659]. Inferocì maggiormente per questo il
Visconte, ed inteso che le genti del marchese di Ferrara coll'altre dei
collegati aveano assediato, o si disponevano ad assediar la bastia di
Solara sul Modenese, in persona, con due mila e cinquecento cavalieri
e molta fanteria, cavalcò nel principio d'aprile a quella volta, ed
ebbe tal possanza, che introdusse trentasei carra di munizioni da bocca
e da guerra in essa bastia. Vi entrò egli stesso, e visitò tutto; ma
colpito da un verrettone in una mano, si condusse a Crevalcuore per
farsi curare, lasciando l'oste in que' contorni. Allora _Feltrino da
Gonzaga_, che pochi giorni prima avea ricevuto il bastone da comando di
tutta l'armata collegata, valorosamente uscì ad assalire i nemici. Durò
sino al vespro l'ostinata battaglia con gran prodezza degli uni e degli
altri[1660]; ma in fine fu rovesciato e disfatto interamente l'esercito
del Visconte. Vi restarono prigionieri assaissimi signori della prima
nobiltà[1661], fra' quali _Ambrosio Visconte_ bastardo di Bernabò, e
generale della sua armata, _Lionardo dalla Rocca_ Pisano, _Andrea dei
Pepoli_ da Bologna, _Marsilio_ e _Guglielmo Cavalcabò_ da Cremona,
_Guido Savina_ da Fogliano Reggiano, _Giberto_ e _Pietro_ signori
di Correggio, _Giovanni Ponzone_ da Cremona, _Sinibaldo_ figliuolo
di Francesco degli Ordelaffi, _Beltramo Rosso_ da Parma, _Antonio_
figliuolo di Giberto San Vitale da Parma, _Giovanni_ dalla Mirandola,
_Giberto Pio, Niccolò Pelavicino_ da Piacenza, oppure da Parma, ed
altri, dei quali fa menzione anche Matteo Villani[1662]. Scrive questo
autore che nel dì 16 d'aprile succedette esso fatto d'armi. La Cronica
di Bologna la mette nel dì 6. Parmi più sicuro l'attenersi alla Cronica
Modenese di Giovanni da Bazzano, terminata appunto in questo anno,
dove è detto che _die dominico IX aprilis_ venne Bernabò a fornir la
bastia di Solara, e che, nell'andarsene, fu sconfitto dalle genti del
marchese d'Este e della lega. Dopo sì gloriosa vittoria fu continuato
l'assedio della bastia di Solara, la quale nel dì 31 di maggio si trovò
obbligata a rendersi al _marchese Niccolò_ d'Este. E i signori della
Mirandola, che dianzi tenevano la parte di Bernabò, lasciarono entrare
in quella terra la guarnigion della lega[1663]. Ma sul principio di
giugno eccoti comparire un nuovo esercito di Bernabò sul Modenese, che
si accampò alla villa de' Cesi, e quivi fabbricò una nuova bastia.
Ribellossi ancora al marchese Niccolò _Galasso de Pii_ signore di
Carpi. La politica di Bernabò era di sciogliere il più presto che potea
le leghe fatte contro di lui. Però, veggendo che questa già s'era messa
a dargli delle dure lezioni, prestò subito orecchio ad un trattato di
pace; e laddove egli in Milano e i suoi ambasciatori in corte del papa
parlavano alto per l'addietro, cominciarono a favellare più dolce. Il
perchè nel settembre fu fatta una tregua fra lui e la lega, acciocchè
fra tanto si smaltissero le difficoltà della pace, di cui si trattò nel
verno seguente[1664]. Di questo riposo si servì Bernabò, per ben munire
le castella da lui occupate, e la bastia de' Cesi, con grave incomodo
e danno dei Modenesi.

Nei medesimi tempi più che mai dura fu la guerra fra _Galeazzo
Visconte_ e _Giovanni marchese_ di Monferrato. Venuto in Italia
Ottone della nobilissima _casa di Brunsvich_, principe di gran senno
e valore[1665], entrò anch'egli al servigio del marchese, ed unitosi
con _Albaret_ capo della compagnia degl'Inglesi, di fiere ostilità
fece contra del Visconte. Giacchè andò in fumo un trattato di pace
promosso dallo stesso Galeazzo, la compagnia degli Inglesi nel dì 4 di
gennaio di quest'anno, valicato a guazzo il Ticino, entrò furibonda nel
contado di Milano. Prese Mazenta, Corbetta; arrivò a Legnano, Nerviano,
Castano, e giunse fin cinque o sei miglia in vicinanza di Milano. Più
di secento nobili fecero prigioni, e carichi d'immense spoglie se ne
tornarono sani e salvi a Romagnano. Avvenne che nel dì 22 d'aprile essi
Inglesi cavalcarono per vettovaglia a Briona sul Novarese. Trovavasi
allora in Novara a' servigi di Galeazzo il conte _Corrado Lando_,
capitano, tante volte di sopra nominato, della compagnia de' masnadieri
tedeschi. Costui, benchè poco gl'importassero gli andamenti e saccheggi
de' nemici[1666], pure tanto fu tempestato, che, dato di piglio alle
armi, co' suoi cavalcò per iscacciare gl'Inglesi. Venne con loro alle
mani, ma, percosso con una lancia, lasciò ivi la vita, pagando con
un sol colpo tante iniquità da lui commesse per più anni in varie
contrade d'Italia. Ma perciocchè non potea il marchese di Monferrato
supplire alle tante spese che occorrevano per pagare la suddetta
copiosa compagnia bianca degl'Inglesi, pensò a scaricarsi della maggior
parte d'essi. Per buona fortuna erano capitati colà gli ambasciatori
de' Pisani, offerendosi di prenderli al loro soldo, e si stabilì il
contratto: del che fu ben contento _Galeazzo Visconte_, che d'accordo
permise loro di passare pel Piacentino alla volta di Pisa. Erano
circa tre mila cavalieri, tutti brava gente. _Ottone di Brunsvich_
col resto di quella compagnia stette saldo al servigio del marchese.
Sminuite in questa maniera le forze nemiche, Galeazzo da lì innanzi
ricuperò molte terre a lui tolte ne' contadi di Pavia e Tortona: al che
molto contribuì il senno e valore di _Luchino del Verme_ suo capitan
generale.

In quest'anno essendo gravemente malato _Simone Boccanegra_ doge di
Genova[1667], il popolo prese l'armi, e messe le guardie al palagio
ducale, creò, vivente ancora il Boccanegra, un nuovo doge, cioè
_Gabriello Adorno_, mercatante di molta saviezza e buona fama, senza
che fosse permesso ai nobili e grandi d'intervenire all'elezione. O
sia che al Boccanegra avesse alcuno dato dianzi il veleno, oppur che
ciò succedesse dipoi, certamente pubblica voce corse ch'egli fosse
aiutato a sbrigarsi dal mondo. Obbrobriosamente più per li Genovesi che
per lui, fu portato il suo cadavero alla sepoltura da due facchini e
da un famiglio. Seguitò in quest'anno ancora la guerra de' Fiorentini
contro i Pisani[1668], con vicendevol perdita ora degli uni ed ora
degli altri. Ma in una battaglia, che fu assai aspra sul Pisano, restò
rotta dai Fiorentini, e dal prode lor capitano _Pietro da Farnese_
l'oste de' Pisani, e vi fu fatto prigione _Rinieri da' Baschi_ capitano
dell'armata. Poscia nel mese di maggio cavalcò l'esercito fiorentino
di nuovo sino alle porte di Pisa, e quivi fece battere moneta d'oro
e d'argento in dispetto dei Pisani: che di queste inezie si pasceva
allora la vanità de' nostri Italiani. Essendo mancato di vita nel
seguente giugno il valoroso Pietro di Farnese, in suo luogo fu eletto
capitano della guerra _Ranuccio_ suo fratello, uomo di molta lealtà,
ma poco sperto nel mestier della guerra. Arrivò intanto la compagnia
degl'Inglesi, comandata da _Albaret_, in Toscana[1669], ed allora i
Pisani cavalcarono senza opposizione alcuna sul contado di Firenze,
con rendere il sacco a misura colma ai Fiorentini. Saccheggiando e
bruciando giunsero fin sotto le porte di Firenze, e quivi impiccarono
tre asini, per far onta a quegli abitanti, e li caricarono di villanie.
Per questa mutazion di fortuna i Fiorentini elessero per lor capitano
_Pandolfo Malatesta_, che si portò colà, menando seco cento uomini
d'arme e cento fanti. Tardarono poco ad esserne scontenti, perchè
assai segni diede egli di volerli ridurre a dargli la signoria della
città: dal che erano essi ben lontani. Preso che ebbero gl'Inglesi e
Pisani nel dì 6 di settembre il borgo di Feghine, andò verso quella
parte tutta la gente d'armi de' Fiorentini[1670]; ma sul principio
d'ottobre spintisi loro addosso gl'Inglesi, li misero in rotta, facendo
prigione Ranuccio da Farnese e molti altri nobili, oltre la ciurma de'
soldati. Fu anche disfatta da' Sanesi nel dì 8 d'ottobre la compagnia
del Cappello di gente tedesca, la qual veniva al servigio del comune
di Firenze. Cagion furono poco appresso i mali portamenti di _Pandolfo
Malatesta_, che i Fiorentini il cassassero, e chiamassero per lor
capitano _Galeotto Malatesta_, uomo di gran credito, ma vecchio. Se ne
ritornarono poi a Pisa sul venire del verno gl'Inglesi carichi di prede
e di prigioni, e si risero de' Pisani che li vedeano mal volentieri
entro la città. Venne in quest'anno a Napoli _Giacomo infante di
Maiorica_, nuovo marito della _regina Giovanna_[1671], nè tardarono ad
insorgere dissensioni fra loro, parendo a lui cosa vergognosa l'avere
per moglie una regina, senza partecipar del titolo e degli onori del
trono, e senza poter mettere presidio neppure in una sola fortezza. Il
papa con sue lettere lo esortò all'osservanza de' patti; ma egli non
fu mai per l'avvenire contento d'un matrimonio che il facea comparire
servo e non padrone in quel regno, anzi se ne tornò presto in Ispagna.
Nel giugno di questo anno[1672] _Can Signore_ dalla Scala menò moglie
_Agnese_ figliuola del duca di Durazzo, e per molti giorni tenne in
Verona corte bandita, alla quale intervennero _Niccolò marchese_ di
Ferrara, _Francesco da Gonzaga_ signore di Mantova, _Regina_ moglie di
_Bernabò Visconte_, e gli ambasciatori d'altri signori.

NOTE:

[1658] Raynald., Annal. Eccles.

[1659] Vita Urbani V, P. II, tom. 3 Rer. Ital. Raynaldus, Annal. Eccles.

[1660] Chron. Estense, tom. 15 Rer. Ital. Chron. Mutinens., tom. eod.

[1661] Cronica di Bologna, tom. 18 Rer. Italic. Chron. Placentin., tom.
16 Rer. Ital. Additamenta ad Cortusior. Histor., tom. 12 Rer. Ital.

[1662] Matteo Villani, lib. 12.

[1663] Petrus Azarius, Chron., tom. 16 Rer. Ital.

[1664] Additamenta ad Cortus. Histor., tom. 12 Rer. Ital.

[1665] Petrus Azarius, Chron., tom. 16 Rer. Ital., pag. 408.

[1666] Chron. Placentin., tom. 16 Rer. Ital.

[1667] Georgius Stella, Annal. Genuens., tom. 17 Rer. Ital. Matteo
Villani, lib. 11, cap. 42.

[1668] Idem, cap. 45.

[1669] Filippo Villani, lib. 11, cap. 63.

[1670] Cronica di Siena, tom. 15 Rer. Italic.




    Anno di CRISTO MCCCLXIV. Indizione II.

    URBANO V papa 3.
    CARLO IV imperadore 10.


Cotanto s'adoperarono co' lor buoni uffizii _Carlo IV imperadore e
i re di Francia e d'Ungheria_[1673], che fu conchiuso il trattato
di pace fra la Chiesa romana, il _marchese Niccolò d'Este_ signor di
Ferrara[1674], _Francesco da Carrara_ signor di Padova, i _Gonzaghi_ e
gli _Scaligeri_ dall'un canto, e _Bernabò Visconte_ dall'altro, nel dì
3 di marzo. In vigore di questa pace rinunziò il Visconte a tutte le
sue pretensioni sopra Bologna, e restituì Lugo, Crevalcuore e qualunque
altro luogo occupato da lui negli Stati della Chiesa; e parimente al
marchese di Ferrara qualsivoglia fortezza o bastia ch'egli tenesse
nel distretto di Modena. Obbligossi il papa[1675] di pagare a Bernabò
cinquecento mila fiorini d'oro in otto rate; e furono rilasciati tutti
i prigioni. Per l'esecuzion di essa pace essendo venuto a Milano il
_cardinale Andreino_ legato apostolico, Bernabò gli fece grande onore,
e poscia sul principio d'aprile in segno di sua allegrezza volle che
si facesse un solenne torneo, a cui invitò tutti i principi e baroni
italiani. In questa occasione[1676] il suddetto cardinale legato
trattò e stabilì pace anche fra _Giovanni marchese_ di Monferrato e
_Galeazzo Visconte_: con che cessò in quelle parti ancora il furor
della guerra, e ne partirono gli Inglesi quivi restati, coll'andarsi
ad unire agli altri che erano in Toscana. Fecero dipoi[1677] questi
due principi una permuta di terre che l'uno avea occupato all'altro.
E quanto a Galeazzo, egli seguitò ad affliggere i suoi popoli, e
specialmente il clero con nuove taglie e contribuzioni. Pubblicò
ancora contra dei traditori de' suoi Stati la lista delle pene e dei
tormenti che si doveano dar loro. La rapporta l'Azario, e fa orrore.
Inoltre tanto egli, come Bernabò fecero smantellar assaissime castella
e fortezze ne' loro Stati che appartenevano ai nobili guelfi, per
tor loro la comodità e voglia di ribellarsi in avvenire. Se con tal
maniera di governo si facessero amare i due fratelli Visconti, ognuno
può immaginarselo. Fu quasi[1678] tutta la Lombardia, Romagna e Marca
in quest'anno sommamente afflitte da un diluvio di cavallette ossia
di locuste volatili, venute, per quanto fu creduto, dall'Ungheria.
Oscuravano il sole, quando, alzatesi a volo, passavano da un luogo
all'altro, e durava il passar loro due ore continue, tanto era lungo,
ampio e sterminato l'esercito loro per aria. Consumavano l'erbe e tutta
l'ortaglia dovunque si posavano. Pare che Filippo Villani[1679] dia il
nome di grilli a queste locuste, giacchè scrive che un vento li portò
per mare. Io l'avrei chiamato uno sproposito, se nella Vita di Urbano
V[1680] non si vedessero distinti i grilli dalle locuste. Nel maggior
rigore del verno non lasciarono gl'Inglesi, confermati al loro soldo
dai Pisani, di fare di quando in quando delle cavalcate sul territorio
di Firenze, portando a varie terre la desolazione. Anche il suddetto
Villani descrive i lor costumi, e l'arte e l'ordine da essi tenuto
nella guerra con bravura e sprezzo dei patimenti: al che le milizie
italiane non erano allora molto usate. Non bastò ai Pisani la gran
brigata degl'Inglesi da loro assoldati, capo de' quali si comincia in
questi tempi ad udire _Giovanni Aucud_, in inglese _Kauchouod_, dai
Toscani chiamato _Aguto_, uomo che s'acquistò dipoi gran rinomanza in
Italia. Presero anche al loro soldo _Anichino di Bongardo_, capitano
di tremila barbute tedesche, licenziato da _Galeazzo Visconte_ dopo la
pace suddetta: con che erano di molto superiori di forze ai Fiorentini.
Contuttociò pregarono il papa d'interporsi per la pace, e a questo fine
spedì il santo padre a Pisa e Firenze frate Marco da Viterbo, generale
de' frati minori. Ma i Fiorentini, pregni di superbia e d'odio,
rigettate le proposizioni, vollero piuttosto guerra che pace; tanto
più perchè il _conte Arrigo di Monforte_ condusse in loro aiuto un bel
corpo di cavalleria tedesca.

Pertanto l'armata pisana, forte di sei mila uomini a cavallo, oltre
alla fanteria, tornò sul distretto di Firenze, giugnendo fino alle
porte della città, distruggendo, secondo il costume, tutto il paese.
Varii badalucchi succederono in questi tempi fra le nemiche squadre; e
il valoroso conte di Monforte arrivò sino a Porto Pisano e a Livorno,
ed arse quei luoghi. Non risparmiarono i Fiorentini in tal congiuntura
il danaro per far desertare dal campo pisano gran quantità di Tedeschi
e d'Inglesi. Avendo essi già preso per loro capitano _Galeotto
Malatesta_, insigne mastro di guerra[1681], arditamente nel dì 29 di
luglio mossero la loro armata alla volta di Pisa. Sei miglia lungi da
quella città a Cascina erano accampati, quando _Giovanni Aucud_[1682],
presa ogni precauzione, andò con tutte le sue forze ad assalirli.
Atroce e lunga fu la battaglia, e in fine i Pisani ed Inglesi rotti
presero la fuga, restandone morti circa mille, e prigionieri circa
due mila, che trionfalmente furono poi menati a Firenze. Tra per
questa disgrazia, e perchè passò al soldo de' Fiorentini buona parte
degl'Inglesi, i Pisani si trovarono in gran tremore e spavento.
Spedirono _Giovanni dell'Agnello_, uomo popolare, ma astutissimo,
a _Bernabò Visconte_ per aiuto, e ne ebbero a prestanza trenta mila
fiorini di oro. Ma il furbo ambasciatore, tornato a Pisa, seppe ben
prevalersi dello scompiglio, in cui era la sua patria; imperciocchè
spalleggiato da Giovanni Aucud si fece eleggere doge di Pisa per un
anno. Intanto colla mediazione dell'arcivescovo di Ravenna e del
generale de' frati minori si trattava di pace. Vi acconsentirono
finalmente nel dì 30 d'agosto i Fiorentini, perchè si seppe, o fu
fatto credere, che i Pisani avessero indotto Bernabò Visconte a
prendere la lor protezione con dargli Pietrasanta. Decorosa e di molto
vantaggio fu cotal pace ai Fiorentini, avendo i Pisani restituite loro
tutte le franchigie ed esenzioni in Pisa e suo distretto, e ceduta
Pietrabuona, e promesso di pagare per dieci anni dieci mila fiorini
d'oro al comune di Firenze nella festa di s. Giovanni Battista. Così
dopo essersi disfatti questi due comuni, ed avere ingrassati colla
rovina loro gli oltramontani masnadieri, si quotarono, e diedero
commiato alle lor soldatesche. _Anichino di Bongardo_, avvezzo a
vivere di rapina, passò su quel di Perugia, e gli altri andarono a
dare il malanno ad altri popoli. Durante questa guerra aveano fatto
più cavalcate su quel di Siena le compagnie de' masnadieri inglesi e
tedeschi, e sempre convenne che i Sanesi con danari si liberassero da
quella mala gente. Ma allorchè furono costoro licenziati dai Pisani
e Fiorentini, la compagnia de' Tedeschi appellata di San Giorgio, di
cui erano capitani _Ambrosio_, figliuolo bastardo di Bernabò Visconte,
e il _conte Giovanni di Auspurgo_[1683], accozzatasi con quella
degl'Inglesi, governata da _Giovanni Aucud_, andò a solazzarsi sul
Sanese, spogliando, bruciando ed uccidendo. E perchè i Sanesi disperati
uscirono con tutto il loro sforzo nel dì 28 di novembre, passarono
quei malandrini a Sarzana, e poscia se n'andarono su quel di Perugia
e Todi. Infelice quel paese, dove arrivavano queste ingorde e fiere
locuste. Nel mese di luglio dell'anno presente si ammalò il vecchio
Malatesta signor di Rimini, Fano, Pesaro e Fossombrone[1684], rinomato
signore per tante sue imprese di guerra e per la molta sua saviezza.
Per attestato della Cronica di Rimini, in tutto il tempo della sua
infermità attese ad opere di molta virtù e di grande edificazione,
sì per la sua compunzione, come per le grazie e limosine ch'egli
fece. Finalmente nel dì 27 d'agosto dell'anno presente[1685], e non
già dell'anno seguente, come ha la Cronica di Filippo Villani, passò
all'altra vita, restando signore di quegli Stati _Galeotto Malatesta_
suo fratello, impegnato allora in servigio de' Fiorentini. Lasciò
dopo di sè due figliuoli, cioè _Pandolfo_ e _Malatesta Novello_,
soprannominato _Unghero_, che parteciparono del governo col suddetto
loro zio.

NOTE:

[1671] Raynaldus, Annal. Eccles.

[1672] Chron. Veronens., tom. 8 Rer. Ital.

[1673] Raynaldus, in Annal. Eccles.

[1674] Chronic. Estense, tom. 15 Rer. Ital.

[1675] Corio, Istoria di Milano.

[1676] Petrus Azarius, Chron., tom. 16 Rer. Ital.

[1677] Benvenuto da S. Giorgio, Istoria del Monferrato, tom. 18 Rer.
Ital.

[1678] Cronica di Bologna, tom. 18 Rer. Ital.

[1679] Filippo Villani, lib. 11, cap. 60.

[1680] Vita Urbani V, P. II, tom. 3 Rer. Italic.

[1681] Filippo Villani, lib. 1, cap. 97.

[1682] Cronica di Siena, tom. 15 Rer. Italic.

[1683] Cronica di Siena, tom. 15 Rer. Ital.

[1684] Cronica di Rimini, tom. 15 Rer. Ital.

[1685] Chron. Estense, tom. eod.




    Anno di CRISTO MCCCLXV. Indizione III.

    URBANO V papa 4.
    CARLO IV imperadore 11.


Pareva che questo dovesse essere anno di pace, dacchè i fratelli
Visconti s'erano quetati coll'aggiustamento dell'anno precedente. Ma
le maledette compagnie dei masnadieri inglesi e tedeschi, accresciute
dagli Ungheri e da tutti i ribaldi italiani, non lasciarono goder
il frutto della pace fatta. In Lombardia si posarono l'armi, ma non
cessarono gli aggravii dei popoli ne' paesi sottoposti ai Visconti.
_Galeazzo_ in questi tempi, essendo gravemente molestato dalla
podagra[1686], non si vedea più volentieri in Milano, perchè _Bianca
di Savoia_ sua moglie, _Giovanni de' Pepoli_ ed altri suoi consiglieri
gli metteano in testa dei sospetti di _Bernabò_ suo fratello, la cui
brutalità e ingordigia di dominare facea paura a tutti. Ritirossi
dunque a Pavia, dove avea già terminato un fortissimo castello e
un suntuosissimo palagio. Scoprissi nel dì 25 di gennaio dell'anno
presente[1687] in Verona una congiura che andava ordendo _Paolo
Alboino_ dalla Scala contra di _Can Signore_ suo fratello maggiore,
per privarlo del dominio. Fu preso esso Paolo, e mandato prigione
a Peschiera. A molti de' suoi complici ed istigatori fu mozzato il
capo, e tutta quella città fu in conquasso per questo. Secondo le
Croniche di Siena[1688] e di Piacenza[1689], la compagnia degl'Inglesi
condotta da _Giovanni Aucud_ era entrata in Perugia, commettendo
ivi i disordini consueti. Ossia che _Anichino di Bongardo_ colla sua
compagnia di Tedeschi si trovasse nel medesimo paese, o che i Perugini
il facessero venire in loro aiuto, certo è che si servirono essi di
questo chiodo per cacciar l'altro. Un fiero e crudel combattimento
seguì tra essi Inglesi e Tedeschi uniti coi Perugini nel dì ultimo di
luglio, e durò fino alla sera, con fama che restassero sul campo fra
l'una e l'altra parte circa tre mila persone estinte. La peggio toccò
agl'Inglesi, de' quali più di mille e cinquecento furono condotti
prigionieri a Perugia. Allora fu che Giovanni Aucud fuggendo se ne
tornò col resto di sua gente sul contado di Siena. Implorarono i Sanesi
l'aiuto di Anichino di Bongardo e di _Albaret_ Tedesco; e questo bastò
per far ritirare l'Aucud. Ma nel dì 15 di ottobre eccoti comparire
su quel medesimo territorio _Ambrosio_ figliuolo bastardo di Bernabò
Visconte, condottiere anch'egli di un'altra possente compagnia di
masnadieri tedeschi ed italiani. Fecero i Sanesi ammasso di gente, e il
costrinsero a prendere altra via. Tutte queste visite costarono a quel
popolo gravissime somme di danaro per iscacciare quei cani con accordo
o per forza. Smunse Ambrosio anche dai Fiorentini sei mila fiorini
d'oro, mostrando di volersene tornare in Lombardia. Andò poscia costui
a dare la mala pasqua alla riviera orientale di Genova.

Erano state circa questi tempi gravi discordie e principii di guerra
fra la _repubblica di Venezia_ e _Francesco da Carrara_ signore di
Padova[1690]. Per l'amicizia già contratta e tuttavia vigorosa del
Carrarese con _Lodovico re_ d'Ungheria, i Veneziani erano forte
disgustati, e cercavano le vie di nuocere al primo. Attaccarono
liti con pretesto di confini, ed ancorchè gli ambasciatori del re
d'Ungheria, del legato del papa, de' Fiorentini, Pisani e del marchese
d'Este s'interponessero, i Veneziani più che mai comparivano renitenti
alla pace. Tuttavia questa in fine si conchiuse, e il Carrarese, per
non poter di meno, accettò quelle condizioni che vollero i più forti:
perlochè all'odio antico contra de' Veneti s'aggiunsero motivi nuovi.
Era anche il Carrarese in rotta con _Leopoldo duca di Austria_ per
cagione di Feltro e Belluno, già donati a lui dal re d'Ungheria. Unissi
per tanto col patriarca d'Aquileia per fargli guerra, e succedettero
anche molte ostilità. Maneggiossi intanto l'accasamento di esso duca
d'Austria con _Verde_ figliuola di _Bernabò Visconte_[1691]. Per
effettuar queste nozze, e condurre la sposa in Germania, venne a
Milano nel mese di luglio _Ridolfo_ fratello d'esso duca[1692]; ma
quivi infermatosi (e fu creduto di veleno) terminò i suoi giorni.
Ciò non ostante, seguì il matrimonio suddetto. Per la morte di questo
principe, e per altre cagioni, cessò il preparamento di guerra fra lui
e Francesco da Carrara. Ma per conto di tale avvenimento sembra meritar
più fede la Cronica di Verona[1693]. Da essa impariamo che nel dì 12 di
febbraio Leopoldo fratello del duca d'Austria con cinquecento cavalli
arrivò a Verona, e nel dì seguente andò a sposar la figliuola di
Bernabò. Tornossene egli nel dì 8 di marzo a Verona, e immediatamente
ripassò in Germania, carico di regali a lui fatti da' Visconti e
dallo Scaligero. Poscia nel dì 14 di giugno giunse a Verona il duca
Ridolfo, fratello d'esso Leopoldo, con trecento cavalli, e, passato a
Milano, quivi terminò i suoi giorni nel dì 20 di luglio. Fu rapito in
quest'anno dalla morte nel dì 18 di luglio[1694] anche _Lorenzo Celso_
doge di Venezia, principe glorioso, per avere ricuperata l'isola di
Candia, che s'era ribellata, ed ebbe per successore in quella illustre
dignità, nel dì 25 d'esso mese, _Marco Cornaro_, uomo di gran sapere e
di maggiore prudenza[1695]. Nel dì 28 di maggio di quest'anno _Carlo IV
imperadore_ con gran comitiva di principi e baroni tedeschi si portò ad
Avignone[1696], dove dai cardinali e dal _papa Urbano V_ fu accolto con
sommo onore. Lunghi e segreti ragionamenti passarono fra il pontefice
e lui; il tempo rivelò che aveano concertata una lega, e disposto di
venire in Italia per desiderio di metterla in pace, siccome vedremo
andando innanzi.

Scura è in questi tempi la storia di Napoli e quella di Sicilia, per
un biasimevole difetto del Fazello, che non assegna i tempi delle
cose quivi avvenute, con togliere a me il campo di riferirle a' suoi
anni precisi. Quel che è certo, nel novembre di quest'anno finì i suoi
giorni _Niccolò degli Acciaiuoli_ Fiorentino, gran siniscalco del regno
di Napoli[1697], pel cui senno la _reina Giovanna_ e il _re Luigi_
si erano sostenuti in mezzo alle gravi loro tempeste. Ma Giovanna
dimenticò ben presto i di lui rilevanti servigi, con aver bensì
alzato, ma in breve depresso, un figliuolo di lui. In Sicilia (non ne
so io determinare il tempo) _don Federigo re_ di quell'isola ricuperò
Palermo, e in fine ritolse anche Messina alla _reina Giovanna_: laonde
andarono in fumo tutte le conquiste da lei fatte in quelle contrade.
Avvenne ancora che _Giacomo infante_ di Maiorica e duca di Calabria,
che già vedemmo marito d'essa reina, ma disgustato di lei, all'udire
insorta guerra in Ispagna, colà si portò, e vi rimase prigione. La
reina dipoi il riscattò collo sborso di sessanta mila ducati d'oro. Se
ne tornò egli nell'anno seguente in Italia, ma poveramente. La Cronica
di Bologna ha[1698] che la reina Giovanna, donna di gran coraggio, e
che sapea montare a cavallo, quando occorrea, l'avea tenuto in prigione
più di sei mesi, per levargli di testa la voglia d'essere re; ma io non
saprei assicurar la verità di questo fatto.

NOTE:

[1686] Corio, Istoria di Milano.

[1687] Chron. Veronens., tom. 8 Rer. Ital.

[1688] Cronica di Siena, tom. 15 Rer. Ital.

[1689] Chron. Placent., tom. 16 Rer. Ital.

[1690] Gatari, Istor. di Pad., tom. 17 Rer. Ital.

[1691] Annal. Mediolan., tom. 16 Rer. Ital. Corio, Istor. di Milano.

[1692] Cronica di Bologna, tom. 18 Rer. Ital.

[1693] Chron. Veronens., tom. 8 Rer. Ital.

[1694] Caresin., Chron. Venet., tom. 12 Rer. Ital.

[1695] Chron. Veron., ubi sup.

[1696] Vita Urbani V, P. II, tom. 3 Rer. Ital.

[1697] Matth. Palmerius, Vit. Nicolai Acciajoli, tom. 13 Rer. Ital.

[1698] Cronica di Bologna, tom. 18 Rer. Ital.




    Anno di CRISTO MCCCLXVI. Indizione IV.

    URBANO V papa 5.
    CARLO IV imperadore 12.


Nacque nel maggio dell'anno presente a _Galeazzo Visconte_ in
Pavia una figliuola da Bianca di Savoia, a cui fu posto il nome
di _Valentina_[1699], e col tempo passò in Francia, maritata in un
principe di quella real casa. Per questa nascita si fecero mirabili
feste in quella città. Ed essendo in tal congiuntura capitati colà
_Niccolò marchese_ d'Este e _Malatesta Unghero_, che andavano per
loro affari alla corte del papa, tennero insieme con _Amedeo conte_
di Savoia al sacro fonte la fanciullina. Passarono dipoi i due primi
principi a Milano, dove ricevettero di grandi finezze da Bernabò,
quando il lor viaggio ad Avignone avea per iscopo la rovina di lui,
se la fortuna gli avesse assistiti. Giunti questi due principi al
papa, il mossero a maneggiare una lega, in cui avessero luogo non
solamente il papa stesso[1700], i suddetti due signori, _Francesco
da Carrara, Lodovico_ e _Francesco da Gonzaga_, ma anche lo stesso
_Carlo imperadore_, a cui fu d'essa lega dato il baston da comando, e
_Lodovico re_ d'Ungheria. Questa poi fu conchiusa nel dì 7 d'agosto
dell'anno seguente. Le apparenze erano che la volessero unicamente
contro le compagnie de' soldati masnadieri, flagello insopportabil
allora dell'Italia; ma creduto fu che segretamente si trattasse della
depression de' Visconti, la potenza de' quali dava da gran tempo troppa
gelosia a cadauno de' principi d'Italia. Appena l'accorto Bernabò ebbe
sentore di questo maneggio, che per chiarirsi delle lor intenzioni
diede ordine a' suoi ambasciatori di far istanza per essere ammesso in
quella lega. Il papa li rimise allo imperadore, e l'imperadore gli andò
menando a mano un pezzo, tanto che Bernabò si assicurò de' lor disegni.
Il perchè comandò ad _Ambrosio_ suo figliuolo, il quale si trovava
allora nel Genovesato, di assoldar sempre più gente. Fu ubbidito.
Pagava profumatamente, nè di più ci volea perchè tutti i ribaldi e
malcontenti ed Inglesi e Tedeschi corressero a lui: laonde raunò un
formidabile esercito[1701]. Passò questa gente alla Spezia, e ad altri
luoghi della riviera di Genova, saccheggiando dappertutto. Arrivarono
a Levanto, andarono a Chiavari. Tutti fuggivano per quelle parti, e in
Genova stessa era sommo lo spavento.

E pur crebbero gli affanni nel dì 13 di marzo, perchè _Galeazzo
Visconte_ mandò ad intimar la guerra a quel popolo. Si dubitò forte
che bollissero intelligenze per deporre _Gabriello Adorno_ doge,
dacchè fu manifesto essersi unito coi nemici _Lionardo di Montaldo_,
rivale dell'Adorno, e bandito in Genova. Fu dunque preso il partito
dal consiglio di Genova di trattar accordo coi signori di Milano,
e restò dipoi nell'anno seguente convenuto che i Genovesi pagassero
loro ogni anno quattro mila fiorini d'oro, e mantenessero quattrocento
balestrieri al loro servigio, e in tal guisa cessò quel rumore. Per
questo accordo _Ambrosio Visconte_ colle sue masnade si ritirò da
que' contorni, e tornò con _Giovanni Aucud_ a salassare i miseri
Sanesi[1702]. Se vollero essi levarsi d'addosso queste sanguisughe,
dappoichè varii loro luoghi aveano patito il sacco e l'incendio, fu
d'uopo pagare a' dì 23 di aprile dieci mila e cinquecento fiorini
di oro e molte carra di armadure, oltre a varii altri regali di
commestibili. Se ne andarono costoro col malanno alla volta di Roma. Al
servigio dei Perugini dimorava allora _Albaret_ Tedesco, capitano della
compagnia della Stella. Perchè costui trattava un tradimento in danno
di quella città, nel novembre tagliata gli fu la testa. D'ordinario
andavano a finir male questi capi d'assassini. Colla morte naturale,
che seguì nell'anno presente, di _Giovanni da Oleggio_, stato già
tiranno di Bologna, la città di Fermo ritornò sotto il pieno dominio
della santa Sede. Più istanze aveano fatte i Romani affinchè _papa
Urbano V_ riportasse la sedia pontificale e la residenza in Roma.
Veggonsi ancora lettere esortatorie del Petrarca per questo. Forse niun
bisogno avea egli di tali sproni, perchè, prima anche d'essere alzato
al trono pontificale, attribuiva i disordini dello Stato della Chiesa,
anzi dell'Italia tutta, alla lontananza dei papi, ed avea già mostrata
la sua disposizione a levarsi dalla Provenza. Pertanto, avendo presa
la risoluzion di venire a Roma, scrisse in questo anno al _cardinale
Egidio Albornoz_ che gli preparasse il palagio in Roma, ed un altro in
Viterbo, dove pensava di passar la state dell'anno prossimo venturo.

NOTE:

[1699] Corio, Istoria di Milano.

[1700] Raynaldus, Annal. Eccles.

[1701] Georgius Stella, Annal. Genuens., tom. 17 Rer. Italic.

[1702] Cronica di Siena, tom. 15 Rer. Ital.




    Anno di CRISTO MCCCLXVII. Indiz. V.

    URBANO V papa 6.
    CARLO IV imperadore 13.


Finalmente volle _Urbano V papa_ dar compimento alla risoluzion sua
di trasferirsi in Italia, al dispetto de' cardinali franzesi che
fecero di mani e di piedi per frastornare questo lodevol disegno. Da
Venezia, da Genova, da Pisa e dalla _reina Giovanna_ gli furono a gara
esibite galee per condurlo, e servirgli di sicurezza e scorta[1703].
Ne accettò egli venticinque, e con queste nel dì 23 di maggio arrivò
a Genova, accolto con immensa allegrezza da quel popolo. Più di mille
persone per fargli onore si vestirono di drappo bianco, che così era
allora il rito. Volle alloggiar fuori di città; ma, fattagli paura
di qualche possibil sorpresa dalla parte de' Visconti, co' quali non
si erano peranche acconci i Genovesi, elesse un luogo più sicuro.
Pontificalmente vestito, e addestrato da _Gabriello Adorno_ doge e da
Deliano de' Panciatichi da Pistoia podestà, cavalcò per la città, e
nel dì 28 sopra le galee imbarcatosi di nuovo, passò nelle vicinanze di
Pisa, ma senza volere smontare in terra[1704]. Giunto a Corneto, quivi
trovò il cardinale legato _Egidio Albornoz_, e con lui andò a fermare
in Viterbo nel dì 9 di giugno i suoi passi[1705]. Indicibil fu in tutta
Italia il giubilo per questa venuta del pontefice. Non tardarono i
Romani a spedirgli una solenne ambasciata colle chiavi della città; e
_Niccolò Estense marchese_ di Ferrara[1706], dopo aver magnificamente
accolti in Modena que' cardinali che vennero per terra, e dopo
essere ito apposta a Venezia a prendere _Jacopo conte di Savoia_,
ed averlo condotto a Rovigo nel dì 3 di ottobre, si partì da Ferrara
con settecento uomini d'armi e duecento fanti riccamente vestiti, ed
arrivò nel dì 12 a Viterbo, dove era stata una sedizion del popolo che
mise gran paura a tutta la corte papale. Non altro che lui aspettava
il pontefice per muoversi alla volta di Roma; e però sotto la guardia
del marchese e delle sue genti nel dì 14 s'inviò colà, accompagnato
da _Amedeo VI conte di Savoia_, da _Malatesta Unghero_ signor di
Rimini, da _Ridolfo signore di Camerino_, e da copiosissima nobiltà
di tutti gli Stati della Chiesa e di Toscana, e dagli ambasciatori
dell'_imperadore_, del _re di Ungheria_, della _reina Giovanna_, e
d'altri principi e città. Sperava egli di far quella solenne entrata
in compagnia dello stesso _imperadore Carlo IV_ (che questo era il
concerto); ma sopraggiunti varii affari a quell'Augusto, differì egli
sino all'anno venturo la sua venuta. Accolto con incontro magnifico dal
clero e popolo romano, fra gli strepitosi viva andò il papa a smontare
alla basilica vaticana. Sulle scalinate, o per ordine o con licenza
di lui, il _marchese Niccolò_ conferì l'ordine della cavalleria a
sei nobili italiani e ad altrettanti tedeschi. Andò poscia il papa ad
alloggiar nel palazzo vaticano[1707].

Mancò di vita in quest'anno nella città di Viterbo, a dì 24 d'agosto,
un lume del sacro collegio, cioè il cardinal _Egidio Albornoz_,
personaggio, la cui memoria fu e sarà sempre celebre nella storia
ecclesiastica per le tante imprese da lui fatte in servigio temporale
della Chiesa romana, e per la sua mirabil attività e saviezza. Nel dì 5
d'aprile di quest'anno avea egli tolta a' Perugini la città d'Assisi.
Per questa perdita fu sommamente afflitto il papa, perchè più che mai
abbisognava de' consigli e dell'appoggio di questo insigne porporato.
Trovò esso pontefice al suo arrivo la famosa città di Roma ridotta
in pessimo stato, cadute le maestose fabbriche degli antichi Romani,
chiese rovinate, palagi abbandonati, case vote o diroccate, e con mano
toccò gli amari effetti della sì lunga assenza de' pontefici. Cominciò
ben egli a medicar queste piaghe; ma, siccome vedremo, le concepute
speranze da lì a non molto svanirono. Era divenuta la Toscana un
misero teatro delle insolenze e della crudeltà de' soldati masnadieri.
Spezialmente Siena e Perugia ne provarono in questi tempi un nuovo
scempio[1708]. Correndo il mese di gennaio, tornò sul Sanese _Giovanni
Aucud_ colla compagnia degl'Inglesi, desertando, secondo il solito,
quel paese. Succederono varie battaglie di poco momento. Passarono
costoro sul Pisano a dar la sua a quel territorio; ma sul principio
di marzo eccoli di nuovo ad infestare il distretto di Siena. Allora
i Sanesi, unito quanto poterono di gente massimamente unghera, e
ricevuto dai Perugini un buon rinforzo, vollero tentar la fortuna con
una giornata campale nel dì 6 di marzo a Montalcinello. Male per loro,
perciocchè furono rotti colla morte o prigionia di moltissimi. Fra i
presi si contò Ugolino da Savignano nobile modenese, loro conservatore
e capitano di guerra, a cui fu messa taglia di dieci mila fiorini
d'oro. Cavalcò poscia l'Aucud sul contado di Perugia. Anche quel bravo
popolo si appigliò all'uso del ferro, piuttosto che a quello dell'oro,
per allontanar questi divorati da' suoi confini; ma, venuto a battaglia
al ponte di San Gianni, ne andò sconfitto colla morte, per quanto portò
la fama, di circa mille e cinquecento persone.

Grandi feste si fecero nel dì 3 di giugno in Milano[1709], perchè vi
si celebrarono le nozze di _Marco_ figliuolo di _Bernabò Visconte_
con _Isabella_ figliuola di _Stefano_ (ossia di _Federigo_) _conte
palatino_ e duca di Baviera. Parimente Bernabò diede per moglie a
_Stefano duca_ di Baviera _Taddea_ sua figliuola. A questo anno ancora
riferiscono gli Annali di Milano e il Corio[1710] le disavventure di
_Ambrosio Visconte_, bastardo di Bernabò. Era egli colla sua campagnia
di masnadieri passato in regno di Napoli verso l'Aquila, mettendo in
contribuzione e saccheggiando quelle contrade. La _reina Giovanna_,
raccolte tutte le sue milizie sotto il comando di Giovanni Malatacca
Reggiano, le spedì contra d'Ambrosio. Si venne ad una battaglia,
l'armata d'Ambrosio fu disfatta, ed egli con altri conestabili condotto
nelle carceri di Napoli, dove gran tempo fece penitenza, ma sforzato,
delle rapine e dell'altre molte sue iniquità. Io non so se questo
fatto appartenga all'anno presente. Ne' Giornali Napoletani[1711] e da
Sozomeno se ne parla all'anno 1370. Tuttavia sembra che più fede meriti
la Cronica di Siena[1712], dove all'anno seguente viene raccontata
questa battaglia, succeduta a Sacco del Tronto in Puglia. Erano circa
dieci mila tra fanti e cavalli quei d'Ambrosio; così fiera fu la
rotta, che pochi ne camparono, essendo rimasti o sul campo, o presi
in paese tutto irritato contra sì bestiale canaglia. Ambrosio, ferito
e preso, andò a riposar nelle prigioni. Secento di costoro furono
menati prigioni a Roma, giacchè anche le milizie del papa aveano avuta
parte alla vittoria. Trecento ne fece impiccare il papa; gli altri
condotti a Montefiascone, perchè vollero fuggire, furono anche essi
col laccio tolti dal mondo. Questa parve una crudeltà al Corio[1713].
Nell'anno presente[1714] a' dì 13 di gennaio compiè il corso di sua
vita _Marco Cornaro_ doge di Venezia, e fu alzato a quella dignità
_Andrea Contareno_ nel dì 20 di esso mese. Intanto _Bernabò Visconte_,
pieno di fiele con tra di _Lodovico_ e _Francesco da Gonzaga_ signori
di Mantova, si collegò con _Can Signore_ dalla Scala, padrone di Verona
e Vicenza, disegnando di assediar Mantova, e facendo credere, se gli
riusciva, di farne un dono allo stesso signor di Verona.

NOTE:

[1703] Georgius Stella, Annal. Genuens., tom. 17 Rer. Ital.

[1704] Vita Urbani V, P. II, tom. 3 Rer. Ital.

[1705] Raynald., Annal. Ecclesiast.

[1706] Chron. Estense, tom. 15 Rer. Ital.

[1707] Vita Urbani V, P. II, tom. 3 Rer. Ital.

[1708] Cronica di Siena, tom. 15 Rer. Ital.

[1709] Annales Mediolan., tom. 16 Rer. Ital.

[1710] Corio, Istoria di Milano.

[1711] Giornal. Napolet., tom. 21 Rer. Ital. Bonincontr., tom. eod.

[1712] Cronica di Siena, tom. 15 Rer. Ital.




    Anno di CRISTO MCCCLXVIII. Indiz. VI.

    URBANO V papa 7.
    CARLO IV imperadore 14.


Continuò papa Urbano il suo soggiorno nel palazzo del Vaticano anche
nella primavera di quest'anno, e nel mese di marzo _Giovanna regina_
di Napoli e _Pietro re_ di Cipri vennero a Roma per baciargli i
piedi, e per trattar dei loro affari[1715]. Ad essa regina in segno
d'onore fu donata dal pontefice la rosa d'oro. Venuta la state, andò
il santo Padre a villeggiare a Montefiascone, della cui buon'aria e
situazione si compiacque assaissimo. Eresse quivi un vescovato e un
capitolo di canonici. Insigni parentadi si studiò sempre _Bernabò
Visconte_ di fare; ma _Galeazzo_ suo fratello gli andò innanzi anche in
questo. _Bianca_ sua moglie era sorella di _Amedeo VI conte di Savoia;
Isabella_, moglie di _Gian Galeazzo_ suo figliuolo avea per padre il
re di Francia. Contrasse egli parentela in quest'anno anche col re
d'Inghilterra[1716], con dare in moglie a _Lionello_ ossia _Lionetto_,
figlio d'esso re e duca di Chiarenza, _Violante_ sua figliuola. La
dote fu magnifica, perchè, oltre a ducento mila fiorini d'oro[1717],
concedette al genero la città d'Alba e molte castella in Piemonte,
come Montevico, Cuneo, Cherasco e Demonte. Nel dì 27 di maggio venne il
reale sposo a Milano[1718], accolto con ismisurata pompa e regali senza
fine dai Visconti fratelli, e da gran nobiltà dell'uno e dell'altro
sesso. Celebraronsi le nozze nel dì cinque di giugno, nel qual giorno
si fecero nobilissimi conviti, che si veggono descritti dall'autore
degli Annali Milanesi e dal Corio. Alla prima mensa, dove sedeano i
principi, fu ammesso anche _Francesco Petrarca_ insigne poeta: tanta
era la di lui riputazione. Ma infausto fine ebbe questo matrimonio;
imperciocchè il suddetto principe inglese, divenuto padrone d'Alba
e delle suddette castella in Piemonte, per intemperanza, o per altre
cagioni, finì di vivere in Pavia nell'anno presente (altri dicono nel
seguente) con incredibil rammarico e gravissimo danno di Galeazzo, il
quale non solamente perdè il genero, e seco le speranze di appoggio
dalla parte del re d'Inghilterra, ma neppur potè ricuperar Alba e
l'altre terre dotali del Piemonte, delle quali si fece padrone Odoardo
il Dispensiere inglese, siccome andremo vedendo.

Stava in questo mentre _Bernabò Visconte_ suo fratello attento agli
andamenti e preparamenti de' principi collegati, ben prevedendo
che l'aveano giurata contra di lui; sapea eziandio che _Carlo IV
imperadore_, capo della lega, si disponea a passar in Italia con
formidabili forze. Però da tutte le parti cercò al suo soldo gente,
e determinò di prevenire i nemici colle sue armi e con quelle di
_Can Signore dalla Scala_ suo collegato. Erano allora le armate di
Italia, siccome osservò il Corio, composte di varie nazioni. In quelle
di Bernabò e di Galeazzo si contavano Italiani, Tedeschi, Ungheri e
Borgognoni; e lo stesso succedea in quelle degli Estensi, Gonzaghi
e Scaligeri. Il papa nell'esercito suo avea gran copia di Franzesi,
Spagnoli, Bretoni, Provenzali e Pugliesi. Fra poco vedremo comparire
anche l'imperadore con Boemi, Schiavoni, Polacchi ed altre nazioni.
Se l'Italia stesse bene fra tanti e sì varii, quasi dissi, cani e
ladroni, ognun può immaginarselo. Avvenne[1719] che nel dì 9 di marzo,
trovandosi in Parma una grossa guarnigione di Bernabò, vennero alle
mani i soldati italiani coi tedeschi ed ungheri, e degli ultimi ne
rimasero uccisi trentadue. Fecero gli uffiziali del Visconte far tregua
di tre mesi fra loro, e si quetò per allora il tumulto. Ora Bernabò,
unite le sue armi con quelle del fratello _Galeazzo_ e dello Scaligero,
all'improvviso nel dì cinque d'aprile portò la guerra sul Mantovano
per terra e per acqua[1720], avendo fatto calare per Po una copiosa
flotta di galeoni armati. Entrò nel serraglio di Mantova da due parti,
mettendo a sacco e fuoco tutto il paese, e quivi fabbricò una bastia
fortissima. Anche dalla parte di Guastalla mandò un esercito verso
Borgoforte, e se ne impadronì. Non tardò _Niccolò marchese_ d'Este a
spedire in soccorso de' collegati Gonzaghi i suoi galeoni armati per
Po. Giunta a Borgoforte questa flotta, attaccò battaglia con quella del
Visconte. Dieci ore durò il combattimento; in fine la peggio toccò ai
legni estensi; e quelli che non si poterono salvar colla fuga, rimasero
in potere dei vincitori. Ciò fatto, l'esercito di Bernabò si accostò
maggiormente a Mantova. Intanto andarono covando i Tedeschi l'odio
conceputo contra de' soldati italiani per la rissa succeduta in Parma,
finchè se la videro bella. Essendo un dì sul Mantovano, senza far caso
della tregua giurata, assalirono i fanti italiani. Lunghissimo fu il
combattimento, e molti furono trucidati dall'una e dall'altra parte;
ma perchè gl'Italiani erano in minor numero, toccò loro la peggio; e
circa settecento d'essi si gittarono nel Po. Bernabò, ch'era in Parma,
corse a Guastalla tutto dolente, e tanto si maneggiò, che fecero
pace insieme. Anche in Bergamo, giunta la nuova dell'assassinio fatto
agl'Italiani dai Tedeschi ed Ungheri, quarantacinque di quei Tedeschi,
i quali erano ivi in presidio, furono spogliati ed uccisi.

Si mosse, nell'aprile di quest'anno, dalla Boemia _Carlo IV
imperadore_[1721] con un possente esercito, accompagnato dai duchi di
Sassonia, d'Austria, di Baviera, da' marchesi di Moravia e di Misnia,
e da varii altri vescovi e gran signori. Giunse nel dì 5 di maggio a
Conegliano, dove fu a rendergli i suoi ossequii _Niccolò marchese_ di
Ferrara. Nel dì 12 di giugno arrivò a Figheruolo sul Ferrarese, e seco
si congiunsero, le milizie di _papa Urbano_, governate dal _cardinale
Anglico_, vescovo d'Albano, fratello d'esso pontefice, con quelle della
_reina Giovanna_. L'anonimo autore degli Annali Milanesi[1722] (se pur
non è guasto il suo testo), per ingrandir la gloria de' Visconti, si
lasciò scappar dalla penna che questa armata ascendeva a cinquanta mila
cavalieri, senza la fanteria. L'autore della Cronica di Rimini[1723]
narra che Carlo venne in Italia con trenta mila cavalieri. E
all'incontro il Corio[1724] scrive essere stata l'armata dei collegati
di venti mila persone. Tuttavia, qualunque fosse l'esercito di lui,
pareva che l'imperadore avesse da ingoiare i Visconti. Ma Carlo IV,
principe debole di consiglio in quasi tutte le imprese sue, nulla fece
di rilevante in questo anno. Mise l'assedio ad Ostiglia, terra allora
del Veronese: non potè averla. Andò sotto alla bastia fabbricata da
Bernabò nel serraglio di Mantova, e con tutti i suoi assalti e con
tante forze non potè vincerla. Il peggio fu che, ingrossato il Po, li
suoi vollero tagliar l'argine del fiume per inondar la bastia; e quei
della bastia voltarono le acque addosso al campo dell'imperatore, di
modo che si trovò tutta la sua gente in pericolo, e convenne sloggiare
in fretta, lasciando anche indietro buona parte del bagaglio. Del pari
_Can Signore_ fece tagliar l'Adige, e lo spinse addosso al Padovano.
Andarono poi l'armi collegate a saccheggiare il Veronese. L'autore
della Vita di papa Urbano V lasciò scritto[1725] che Carlo si accomodò
collo Scaligero, e lo staccò dalla lega del Visconte. Null'altro di
rilevante fece l'imperadore con tanta potenza; e ciò che ridondò in suo
non lieve disonore, fu l'essersi egli fermato tanto colle sue genti
in Mantova, città amica e fedele, che quasi la ridusse all'ultimo
esterminio. Ora, dopo aver Carlo procurato una tregua, e, per quanto
fu creduto, ricevuta sotto mano buona somma di danaro dai Visconti, e
dopo aver licenziato molte delle sue milizie, a guisa di vinto si partì
da Mantova, e nel dì 24 d'agosto arrivò a Modena, dove il marchese gli
fece molto onore. Poscia pel territorio di Bologna passò in Toscana, e
nel dì cinque di settembre entrò nella città di Lucca.

_Giovanni dell'Agnello_ doge di Pisa, perchè temeva assai di
perdere suo stato per la venuta dell'imperadore, gli avea per tempo
inviati suoi ambasciatori e regali, ed erasi accordato con lui, con
permettergli l'entrare in Lucca, e cedergli il castello dell'Agosta.
Carlo inviò innanzi il patriarca d'Aquileia suo fratello a prendere il
possesso d'essa città, e dipoi vi si trasferì egli in persona. Quivi
si trovò anche l'Agnello a riceverlo, oppure, come altri scrissero,
v'andò egli dipoi con assai nobile accompagnamento a pagargli il
tributo della sua divozione. Ma un dopo desinare stando egli con altri
nobili in un ballatoio, ossia sporto, o verone, o ringhiera, a veder
le buffonerie d'un giocoliere[1726], cadde quel ballatoio, e con esso
lui Giovanni dell'Agnello, il quale, per tal caduta, si ruppe una
coscia. Altri vogliono che, rottosegli sotto per istrada un ponte di
legno, ne ricevesse quella rottura; ma è più sicura la prima opinione.
Portata a Pisa questa nuova, come se il doge, persona odiata e tenuta
come tiranno, fosse morto, si levò a rumore tutto il popolo, gridando
_libertà_; e quantunque i figliuoli dell'Agnello fossero corsi colà per
sostenere l'autorità del padre, o farsi esaltare eglino stessi[1727],
bisognò che in fretta scappassero per non restar vittime del furore
de' cittadini, i quali cominciarono a reggersi a comune. Nel dì 3 di
ottobre arrivò ad essa Pisa l'imperadore coll'imperadrice. Impose una
contribuzione a quel popolo, e prese in prestito da alcuni di que'
mercatanti dodici mila fiorini d'oro. Minacciava intanto i Fiorentini,
richiedendo da essi Volterra ed alcune castella tolte a' Lucchesi. La
risposta fu, che gli risponderebbono per le rime, s'egli avea voglia
di guerra. In questi tempi una strepitosa disunione fu in Siena fra i
nobili e il popolo[1728]. Spedirono i Salimbeni all'imperadore, perchè
mandasse un corpo dei suoi armati. Egli vi spedì _Malatesta Unghero_
signore di Rimini con ottocento cavalli, il quale, entrato in Siena,
ed unitosi col popolo, atterrò il governo dei nobili. Colà poi da
Pisa si trasferì anche l'imperadore nel dì 12 di ottobre, ed ebbe il
dominio di quella città, dove dichiarò suo luogotenente Malatesta.
Suo vicario avea anche lasciato in Pisa e Lucca _Gualtieri vescovo_
d'Augusta. Per fiorini mille e secento venti in Firenze era in pegno
la corona imperiale d'oro, perchè Carlo sempre si trovava sbrollo,
tuttochè ruspasse danari da ogni parte. I Sanesi gliela disimpegnarono,
e inoltre a lui pagarono e prestarono altri danari. Dopo la dimora di
pochi giorni in Siena l'Augusto Carlo cavalcò alla volta di Viterbo,
dove l'aspettava _papa Urbano_[1729]. Quivi, trattato che ebbero
dei loro interessi, Carlo s'avviò verso Roma, e gli tenne dietro il
papa. Vicino alla porta del castello Sant'Angelo s'incontrarono, e
l'imperadore a piedi addestrò il pontefice, che veniva a cavallo,
sino a San Pietro. Arrivata da lì ad alcuni giorni l'_imperadrice
Isabella_, quarta sua moglie, con gran solennità fu coronata dal papa
nella basilica vaticana correndo la festa degli Ognissanti. Sbrigato
poi dagli affari che l'aveano condotto a Roma, sen venne di nuovo
l'imperadore a Siena, dove trovò più che mai in confusione quella città
e territorio; imperciocchè i nobili ridottisi alla campagna e alle
lor castella, venivano di tanto in tanto sino alle porte della città
saccheggiando e bruciando, di modo che i cittadini si morivano di fame.
Fu dunque fatta una tregua, e si raffrenarono per un poco quei barbari
movimenti.

NOTE:

[1713] Corio, Istoria di Milano.

[1714] Caresinus. Chron., tom. 12 Rer. Ital.

[1715] Vita Urbani V, P. II, tom. 3 Rer. Ital.

[1716] Annales Mediolan., tom. 16 Rer. Ital.

[1717] Corio, Istor. di Milano.

[1718] Chron. Placentin., tom. 16 Rer. Ital.

[1719] Annal. Mediolan., tom. 16 Rer. Italic.

[1720] Chron. Estens., tom. 15 Rer. Ital.

[1721] Chron. Estense., tom. 15 Rer. Ital.

[1722] Annal. Mediol., tom. 16 Rer. Ital.

[1723] Cronica di Rimini, tom. 15 Rer. Ital.

[1724] Corio, Istoria di Milano.

[1725] Vita Urbani V, P. II, tom. 3 Rer. Ital. Chron. Estense, tom. 15
Rer. Ital.

[1726] Cronica di Siena, tom. 15 Rer. Ital.

[1727] Tronci, Memor. di Pisa.

[1728] Cronica di Siena, tom. 15 Rer. Ital.




    Anno di CRISTO MCCCLXIX. Indizione VII.

    URBANO V papa 8.
    CARLO IV imperatore 15.


Venne sul principio di novembre dell'anno presente a Roma _Giovanni
Paleologo imperador_ de' Greci[1730]. Il bisogno in cui egli si
trovava del soccorso dei Latini per resistere alla sempre più crescente
potenza de' Turchi, fatta ancor questa volta tacere la greca superbia,
l'indusse a venire a' piedi del romano pontefice, dove, senza farsi
molto pregare, abiurò gli errori de' suoi nazionali, e riconobbe la
superiore autorità del papa nella Chiesa di Dio. Poco giovò al greco
Augusto questo suo viaggio, e poco la di lui professione della fede
alla Chiesa latina. Non era in questi tempi men valente _Bernabò
Visconte_ negli affari della guerra che nei maneggi di gabinetto.
Fin l'anno addietro, parte col segreto favore dei duchi d'Austria
e di Baviera suoi generi, e parte, come corse la voce, e confessa
il Corio[1731], con regali disturbò tutti i disegni e gli sforzi di
_Carlo IV imperadore_ contra di lui, e riportò una tregua coll'armata
de' collegati. Andò poscia egli destramente trattando con esso
Augusto e col papa di pace, tanto che questa si stabilì fra esso lui,
_Galeazzo_ suo fratello, _Can Signore dalla Scala_, ed aderenti dall'un
canto[1732], e dall'altro il _pontefice_, l'_imperadore_, la _reina
Giovanna_, il _marchese d'Este_, i _Gonzaghi, Francesco da Carrara_, i
_Malatesti_ e i _comuni di Siena_ e _Perugia_. Nel dì 13 di febbraio fu
pubblicata questa pace, e demolita la bastia già fabbricata da Bernabò
nel serraglio di Mantova. A questo gran guadagno si ridusse tanto
sforzo d'un imperadore e di tanti suoi collegati. Fermavasi tuttavia in
Siena esso imperador Carlo, dove facea da padrone assoluto con rabbia
grande de' nobili, perchè esclusi, e non minore del popolo, che più
non comandava le feste. I Salimbeni soli e Malatesta erano quelli che
giravano le ruote del governo[1733]. Ma nel dì 18 di gennaio cominciò
il popolo a rumoreggiare; e, prese le armi, si attruppò, perchè erano
stati deposti i suoi difensori. Uscì l'imperadore di palazzo, e colla
barbuta in capo, e con circa tre mila cavalieri, accompagnato da
Malatesta Unghero, trasse al rumore per isbandar quella gente. Ma i
Sanesi coraggiosamente gli vennero contro, ed attaccarono battaglia al
campo; battaglia che durò ben sette ore colla morte di molti baroni
e di più di quattrocento uomini dell'imperadore. Rimase il popolo
padrone del campo, e prese circa mille e ducento cavalli, e molte
armi ed arnesi. _Malatesta_ cotanto si raccomandò, che fu lasciato
uscire di città con ducento cavalieri. Altrettanto fecero i Salimbeni.
L'imperadore si rifugiò nel palazzo, e restò quivi assediato. In tale
stato altro scampo non ebbe che di venire ad un accordo con ricavar
danari in compenso del danno e vergogna a lui fatta. Cinque mila
fiorini ricevè in contanti allora, quindici altri mila furono promessi
in tre paghe: con che perdonò ai Sanesi, e, confermati tutti i lor
privilegii, assai malcontento se n'andò a Lucca. Forte gli batteva
tuttavia il cuore. Fu in rotta coi Pisani; ma poi tra l'aggiustamento
che fece con loro, e l'aver fatto ripatriare Pietro Gambacorta[1734],
ne ricavò un regalo di cinquanta mila fiorini. Per altrettanta somma
fece accordo coi Fiorentini. Sottrasse Lucca dal dominio de' Pisani per
le tante istanze di quel popolo, che gli promisero altri venticinque
mila fiorini, e quivi lasciò per governatore il _cardinal Guido di
Monforte_. Poscia nel mese di luglio s'inviò coll'imperadrice alla
volta di Bologna[1735], dove fu a riceverlo _Niccolò marchese_ di Este,
e, condottolo a Ferrara con grande onore, andò poi accompagnandolo sino
ai confini del suo Stato. Imbarcossi Carlo colla moglie, e passò in
Germania, seco portando grosse somme d'oro, di cui era stato diligente
cacciatore, con empiere l'Italia di carte pecore, ma seco molto più
di vergogna portando per essere venuto in Italia a pacificarla, ed
avendola più che mai scompigliata, e per avere prostituita in varie
maniere la sublime dignità imperatoria.

Guerra fu in quest'anno fra _papa Urbano V_ e i _Perugini_[1736].
Perchè alla lor signoria erano state tolte le città d'Assisi e di
Città di Castello, sdegnossi forte quel popolo contro il pontefice, e
gli negava ubbidienza; anzi fece delle scorrerie fin sotto Viterbo,
dove soggiornava lo stesso Urbano. Perciò contra di loro fu inviato
un esercito con tali forze[1737], che nel presente anno, dopo molto
contrasto, Perugia abbassò l'ali, e si sottomise al legittimo suo
sovrano. Più strepito fece in Toscana un'altra guerra. Erasi dianzi
ribellata ai Fiorentini la riguardevol terra di San Miniato. Dacchè fu
uscito di Toscana l'imperadore, il comune di Firenze spedì l'esercito
suo ad assediarla; ma _Bernabò Visconte_, che sempre andava in traccia
di nuove brighe, si fece avanti, allegando di essere stato creato
vicario di San Miniato dall'imperadore, e che, se non dismettevano
quella danza, vi sarebbe entrato anch'egli colle sue armi. Non se
ne misero pensiero i Fiorentini. Bernabò, condotta al suo soldo la
compagnia degl'Inglesi di _Giovanni Aucud_, di cui s'era servito per
dare soccorso a' Perugini contro le genti del papa[1738], la spinse
in Toscana per far levar quell'assedio. Generale dei Fiorentini era
allora _Giovanni Malatacca_ Reggiano, per attestato della Cronica
Estense[1739], non sussistendo, come scrive l'Ammirati[1740], ch'egli
avesse finita la sua condotta, e in suo luogo fosse subentrato
Bartolino de Losco ossia de Bosco. Il Malatacca, siccome personaggio
pratico del suo mestiere, non volea battaglia, tenendosi assai sicuro
nelle sue bastie o trincee; ma i baldanzosi uffiziali di Firenze
col comando e con pungenti parole il costrinsero al combattimento
a Ponteadera. Fu disfatto il suo esercito nel dì 8 di dicembre
dall'Aucud, ed esso Malatacca fatto prigione. Non cessò per questo
l'assedio, perchè vi restavano le bastie, e colà i Fiorentini mandarono
nuova gente. L'Aucud, dopo la vittoria, diede il guasto al distretto di
Firenze sino alle porte.

Erasi ribellata ai Veneziani la città di Trieste[1741]. Quest'anno
valorosamente la ripigliarono. Di nuovo ancora si risvegliò la guerra
fra _Galeazzo Visconte_ e _Giovanni marchese_ di Monferrato[1742]. Dopo
la morte di _Lionello_ ossia _Lionetto_, figliuolo del re d'Inghilterra
e genero di Galeazzo, la città d'Alba ed assai altre castella in
Piemonte, date in dote alla figliuola, rimasero in potere di Odoardo
il Dispensiere, che co' suoi Inglesi le tenne forte senza volerle
restituire, ed anche per tradimento disfece un esercito inviato contra
di lui. Ma gli mancava la pecunia. Il marchese di Monferrato corse al
mercato, e collo sborso di ventisei mila fiorini d'oro ottenne in pegno
dal Dispensiere quello Stato, come apparisce dallo strumento stipulato
nel dì 27 d'ottobre, e rapportato da Benvenuto da San Giorgio[1743].
Per questa cagione da Galeazzo fu intimata la guerra al marchese, e le
sue milizie passarono a dare il guasto al Monferrato. Vicendevolmente
il marchese, che avea preso ai suoi stipendii il Dispensiere e
gl'Inglesi, entrò nel Novarese, con saccheggiar il paese, e bruciar
le terre di Biandrate e Garlasco. La città di Sarzana in quest'anno
spontaneamente si diede a _Bernabò Visconte_, ed egli tentò anche
l'acquisto di Lucca, che non gli venne fatto[1744]. Nacque nell'anno
presente a' dì 10 di giugno in Cotignuola _Sforza Attendolo_, che
vedremo celebre nel proseguimento della storia, e padre di _Francesco
Sforza duca_ di Milano. Negli Annali Milanesi[1745] (forse con più
fondamento) vien riferita la di lui nascita al dì 29 d'esso mese,
giorno di martedì. Turbolenze grandi furono in Pisa, e _Pietro
Gambacorta_ tanto seppe fare, che fu eletto capitano delle masnade,
grado di molta considerazione in quella città. Per la quale elezione
rimasero sconcertate le macchine di Bernabò Visconte, che amoreggiava
quella città, o almeno si studiava di rimettere nel suo primiero posto
il decaduto _Giovanni dell'Agnello_.

NOTE:

[1729] Vita Urbani V, P. II, tom. 3 Rer. Italic.

[1730] Raynaldus, in Annal. Eccl.

[1731] Corio, Istor. di Milano.

[1732] Chron. Estens., tom. 15 Rer. Ital.

[1733] Cronica di Siena, tom. eod.

[1734] Tronci, Annal. Pisan.

[1735] Chron. Estense, tom. 15 Rer. Ital.

[1736] Vita Urbani V, P. II, tom. 3 Rer. Ital.

[1737] Annal. Mediolan., tom. 16 Rer. Ital.

[1738] Annal. Mediol., tom. 16 Rer. Ital.

[1739] Chron. Estens., tom. 15 Rer. Ital.

[1740] Ammirati, Istor. Fiorentina, lib. 13.

[1741] Caresin., Chron. Venet., tom. 12 Rer. Ital.

[1742] Petrus Azarius, Chron. Regiens., tom. 16 Rer. Ital.

[1743] Benvenuto da S. Giorgio, Istor. del Monferrato, tom. 23 Rer.
Ital.

[1744] Corio, Istor. di Milano.

[1745] Annales Mediolan., tom. 16 Rer. Italic.




    Anno di CRISTO MCCCLXX. Indizione VIII.

    GREGORIO XI papa 1.
    CARLO IV imperadore 16.


Rimase in quest'anno sommamente afflitta Roma, anzi l'Italia tutta,
per la risoluzione presa da _papa Urbano V_ di ritornarsene ad
Avignone[1746]. Giusto motivo di questo divorzio punto non appariva,
perchè Roma tutta gli ubbidiva, e il rispettava nelle forme dovute ad
un sovrano e ad un vicario di Cristo. Lo Stato ecclesiastico già quasi
tutto cominciava a godere i frutti di quella pace che egli vi avea
portata. Per quanto si raccoglie dalla sua Vita[1747], prese egli per
pretesto di tornarsene in Francia, il potere più da vicino applicarsi
a metter pace fra i re di Francia e d'Inghilterra, che si andavano
allora divorando l'un l'altro. Ma il Petrarca forse toccò[1748] il
punto, attribuendo ai cardinali franzesi l'aver commosso il buon
papa a far questo salto. Avvezzi alle delizie della Provenza, e alla
vita dissoluta che si tenea in quelle parti, non si poteano vedere
in Italia. Per essere venuto il papa alla sua propria residenza,
sparlarono sempre di lui finchè visse, e più ancora dappoichè la morte
l'ebbe rapito. Tanto dunque si può credere ch'essi tempestassero,
rappresentandogli il gran bene che ne verrebbe per quetar l'aspra
guerra dei suddetti due re, ch'egli nella state di questo anno,
partitosi da Roma per andare a villeggiare a Montefiascone, mentre
riposò in Viterbo, scoprì la sua intenzione di riveder la Francia, con
ordinare a tutti i cortigiani di prepararsi al viaggio. Per quanto
gli fosse detto contro, e predetta la morte e lo sdegno di Dio, se
andava, non si lasciò smuovere dal suo proponimento. Perciò nel dì 5
di settembre ito a Corneto, quivi si imbarcò, avendogli provveduto
un suntuoso stuolo di galee i re di Francia e d'Aragona, la reina
Giovanna, i Pisani e i Provenzali. Ebbe a pentirsi da lì a non molto
d'avere abbandonata la sua particolar greggia, e insieme l'Italia;
perciocchè, giunto ad Avignone, stette poche settimane a cadere
infermo; e questa infermità nel dì 19 di dicembre il trasse di vita.
Pontefice dotato di tutte le più belle virtù convenienti al suo sublime
santo ministero, umile sprezzator delle pompe, limosiniere, zelante del
culto di Dio, e tale in somma che tenuto fu per santo dopo sua morte,
si narravano grazie ottenute da Dio per intercessione di lui. Oltre a
varie Croniche[1749], ne fa fede anche il Petrarca nelle sue lettere;
e l'autore della Cronica Bolognese[1750] attesta che in quella città
fu con indicibil duolo compianta la perdita di questo buon pontefice
per li tanti benefizii ch'egli e il _cardinale Anglico_, suo fratello,
aveano compartiti ad essa città, e per la fama de' suoi miracoli si
cominciò a dipignere per le chiese la di lui effigie. Altrettanto
abbiamo dagli Annali di Genova di Giorgio Stella[1751]. Fu poi nel dì
30 di dicembre eletto sommo pontefice _Pietro Ruggieri_, figliuolo
di Guglielmo conte di Belforte, e nipote di _Clemente VI_, che era
cardinale di Santa Maria Nuova, giovane di età, ma vecchio di costumi,
scienziato nelle leggi, ne' canoni e nella teologia, modesto, liberale,
e amato da tutti per le sue oneste e cortesi maniere. Prese il nome
di _Gregorio XI_. Dicono ch'egli fu scolare di _Baldo_ gran legista in
Perugia.

Secondochè scrive Matteo Griffoni[1752], riuscì a _Giovanni Aucud_
d'introdurre in San Miniato, assediato da' Fiorentini, un convoglio
di vettovaglia e di munizioni. Ciò non ostante, per tradimento di uno
di quei terrazzani, appellato Luparello, i Fiorentini entrarono nella
terra nel dì 9 di gennaio dell'anno presente. Il presidio di _Bernabò
Visconte_ si ritirò nella rocca, la quale al fine venne anch'essa
nelle lor mani. Ad alcuni di que' nobili cittadini ribelli fu mozzo il
capo. Se ne fuggirono gli altri, cioè parte de' Mangiadori, conti di
Collegalli e Ciccioni, e con essi Filippo Borromeo, da cui discende
la chiarissima famiglia de' conti Borromei di Milano. Tolto dunque
a Bernabò quel nido in Toscana, egli richiamò l'Aucud in Lombardia.
Passò la sua compagnia d'Inglesi, calcolata circa due mila barbute,
nel dì primo d'agosto sul Bolognese[1753], commettendo nelle vicinanze
di quella città le consuete sue crudeltà, e dipoi se ne andò sul
Parmigiano. Le paci che facea Bernabò duravano sempre quel solo tempo
che a lui piaceva, perchè non gli mancavano mai pretesti di romperle,
e sempre maneggiava ribellioni e tradimenti in casa de' vicini. Mosse
egli guerra nell'anno presente a _Feltrino Gonzaga_ signor di Reggio.
Affinchè egli non s'impadronisse di quella città, accorsero in aiuto di
lui le armi della Chiesa, de' marchesi estensi[1754] e de' Fiorentini,
che manteneano lega insieme per sospetto sempre di quel non mai quieto
bestione. Nel dì 20 d'agosto succedette una battaglia tre miglia lungi
da Reggio, in cui fu sconfitta parte del di lui esercito, e presa
una bastia da lui fabbricata a San Rafaello. Avea Bernabò sovvertiti
i principali della terra di Vignola nel Modenese, e massimamente i
nobili Grassoni, per ribellarla al _marchese Niccolò_. Scoperto il
trattato, ebbero que' traditori il meritato gastigo. Inoltre i signori
di Sassuolo, dopo aver ucciso a tradimento sul Bolognese _Gherardo de'
Rangoni_, uno de' nobili principali di Modena, e carissimo a Niccolò
marchese d'Este, si ribellarono, ponendosi sotto la protezion di
Bernabò. Questa ribellione fece tornare sul Modenese le genti della
lega, che, passate sul Parmigiano, aveano dato ivi un gran guasto.
Assediarono esse la Mirandola, senza poterla avere; e nel ritorno
furono colte in un agguato dall'_Aucud_ spedito da Bernabò. Per questo
colpo diedero i collegati orecchio a proposizioni di pace, la quale nel
prossimo novembre a dì 12 fu pubblicata tra essi e Bernabò. Ma perchè
non vi fu compreso _Manfredino da Sassuolo_, continuò la guerra del
marchese Niccolò contra di lui, e ciò servì di pretesto a Bernabò per
non osservare dipoi i capitoli d'essa pace.

Oltre misura fumava di collera _Galeazzo Visconte_ contra di _Giovanni
marchese_ di Monferrato per l'occupazione della città d'Alba e di molte
castella del Piemonte, siccome abbiam di sopra accennato. Però con un
possente esercito andò nell'anno presente a farne vendetta[1755]. Diede
il guasto alle di lui castella verso Po, e pacificamente s'impadronì
di Valenza nel mese di settembre. Condusse poi l'armata sotto Casale
di Santo Evasio, e strinse quella terra con vigoroso assedio, e
talmente l'angustiò, che per difetto di viveri que' cittadini nel dì
14 di novembre capitolarono la resa. Lo strumento di essa dedizione
vien rapportato da Benvenuto da San Giorgio[1756]. Per questa perdita
presero brutta piega gli affari del marchese Giovanni. Secondo il
Corio[1757], in questo medesimo anno esso Galeazzo ricuperò la città
di Como, che colla Valtellina se gli era ribellata. Bernabò diede
principio ad un mirabil ponte d'un arco solo sopra l'Adda a Trezzo, e
fece fabbricar cittadelle a Brescia, Bergamo, Cremona, Pizzighettone,
Crema, Pontremoli, Lodi, Sarzana ed altri luoghi. E perciocchè Galeazzo
suo fratello[1758] avea cominciato in Milano il castello di Porta
Zobbia, anch'egli si mise a fabbricarne un altro nel sito dove ora è
lo spedal maggiore. Quanto a Genova, se la pace entrava talvolta in
quella città[1759], bisognava ben che s'aspettasse d'uscirne in breve
per l'instabilità e bollore di quelle teste. _Gabriello Adorno_, allora
doge di quella città, benchè persona esente da ogni taccia di tirannia,
anzi lodevole in tutte le azioni sue, pure non giugneva a contentare
un popolo che troppo amava le novità, diviso per le fazioni guelfa e
ghibellina. Nel 13 d'agosto contra di lui insorse coll'armi una parte
del popolo. Fece egli sonar campana a martello per aver soccorso,
e niuno si mosse per lui. Fu preso per forza il palazzo ducale, ed
allora molti de' mercatanti e del popolo si ridussero alla chiesa
de' frati minori, dove proclamarono doge _Domenico da Campofregoso_,
mercatante ghibellino di molta prudenza e ricchezze. Per maggior sua
sicurezza fece egli ritenere il deposto Adorno, e mandollo prigione a
Voltabio, facendolo custodire da buone guardie. L'anno fu questo[1760],
in cui la città di Lucca, dopo tanti anni di servitù, ricuperò la sua
libertà, per maneggio specialmente de' Fiorentini, assai informati
de' movimenti di Bernabò Visconte, per ottenerla o con danari o colla
forza. Venticinque mila fiorini sborsati al _cardinal Guido_, che n'era
governatore, il fecero andar con Dio, e lasciar libero quel popolo,
il quale fra le allegrezze della ricuperata libertà non dimenticò di
atterrare l'odiata cittadella dell'Agosta, siccome quella che avea
tenuto sempre in addietro il giogo addosso alla città.

NOTE:

[1746] Raynaldus, Annal. Eccles.

[1747] Vita Urbani V, P. II, tom. 3 Rer. Ital.

[1748] Petrarcha, lib. 13 Rer. Sen., epistol. 13.

[1749] Chron. Placentin., tom. 16 Rer. Ital.

[1750] Chron. Bononiens., tom. 18 Rer. Ital.

[1751] Georgius Stella, Annal. Genuens., tom. 17 Rer. Ital.

[1752] Matth. de Griffonibus, Chron. Bononiens., tom. 18 Rer. Ital.

[1753] Cronica di Bologna, tom. 18 Rer. Ital.

[1754] Chronic. Estens., tom. 15 Rer. Ital.

[1755] Petrus Azarius, Chron., tom. 16 Rer. Ital. Chron. Placentin.,
tom. eod.

[1756] Benvenuto da San Giorgio, Istoria del Monferrato, tom. 23 Rer.
Ital.

[1757] Corio, Istor. di Milano.

[1758] Annal. Mediolan., tom. 16 Rer. Ital.




    Anno di CRISTO MCCCLXXI. Indiz. IX.

    GREGORIO XI papa 2.
    CARLO IV imperadore 17.


Fecero gran rumore in Italia nel presente anno le calamità della città
di Reggio[1761]. Padrone d'essa _Feltrino da Gonzaga_ tirannescamente
opprimeva quel popolo, che perciò nulla più desiderava che di passar
sotto altro signore. I Boiardi, Roberti, Manfredi, principali d'essa
città, ne fecero parola al _marchese Niccolò_ d'Este signor di Ferrara
e Modena, rappresentandogli facile l'acquisto per la disposizion
favorevole di que' cittadini. La voglia di slargare i confini, da cui
non va esente alcuno de' principi; l'aver Feltrino usati in addietro
varii tradimenti ed insolenze al marchese; e le pretensioni che
tuttavia nudriva la casa d'Este sopra di Reggio, posseduto già da essa
anche nel principio del corrente secolo, gli fecero dare il consenso
a questa tentazione. Richiedeva l'impresa delle forze, e perciò prese
egli al suo soldo la compagnia di masnadieri di varie nazioni, messa
insieme dal _conte Lucio_ di Suevia, non so se fratello del già ucciso
conte Lucio Corrado, uomo che anche egli col prendere il soldo altrui,
o pur colle rapine e coi saccheggi manteneva le truppe sue. Sul Sanese
aveano costoro bruciate circa due mila case[1762], e spremuto da quel
comune per accordo otto mila fiorini d'oro a' dì 22 di marzo. Vennero
pel Bolognese a guisa di nemici; e il marchese, per coprire i suoi
disegni, gl'inviò sotto Sassuolo, mostrando di voler quivi piantare
una bastia, giacchè durava la guerra contra di _Manfredino_ signor
di quella terra. Poscia nel dì 7 d'aprile segretamente cavalcò la
gente del marchese a Reggio, sotto il comando di Bechino da Marano; e
presa la porta di San Pietro per forza, entrò vittoriosa nella città.
Feltrino da Gonzaga si rifugiò nella cittadella, e tenne forte anche
due porte della stessa città. Arrivò intanto lo scellerato conte
Lucio colle sue sfrenate masnade. L'ordine era, ch'egli non entrasse
nella città, per ischivare i disordini; ma costui trovò la maniera di
introdurvisi con promessa di non danneggiare i cittadini. Ma appena
quelle inique milizie furono dentro, che diedero un orrido sacco alle
case, ai sacri templi, con tutte le più detestabili conseguenze di
sì fatte inumanità. Nè ciò bastando allo iniquo condottiere, dacchè
intese che _Feltrino_ trattava con _Bernabò Visconte_ di vendergli
Reggio, anch'egli concorse al mercato. Venne per questo a Parma
Bernabò, dopo avere spedito a Feltrino _Ambrosio_ suo figliuolo (già
liberato per danari dalle carceri di Napoli) con aiuto di gente. Fu
conchiuso il contratto fra lui e il Gonzaga nel dì 17 di maggio, come
apparisce dallo strumento, per cui comperò Bernabò la città di Reggio
pel prezzo di cinquanta mila fiorini d'oro, con lasciare a Feltrino
il dominio di Novellara e Bagnolo, che erano del distretto di Reggio.
Altri venticinque mila fiorini (quaranta mila dicono gli Annali
Milanesi[1763]) pagò il Visconte al conte Lucio, affinchè gli desse
libera la città. Dopo di che tanto il Gonzaga, che il conte Lucio si
ritirarono, comandando costui alle genti del marchese d'andarsene,
altrimenti avrebbe contra di loro adoperata la forza.

Enorme fu il tradimento; e pur con tanti esempi della mala fede di
questi iniqui masnadieri, i principi d'Italia li conducevano al
loro servigio; e il conte Lucio appunto passò da Reggio al soldo
di _Giovanni marchese_ di Monferrato, contro al quale aspramente
guerreggiava _Galeazzo Visconte_. Scrisse il Corio[1764], e prima
di lui l'autore degli Annali Milanesi, essere state le milizie di
Bernabò che diedero l'esecrabil sacco alla città di Reggio. La Cronica
Estense[1765], siccome ho detto, e Matteo Griffone[1766] attribuiscono
tanta iniquità alle soldatesche del conte Lucio. Ebbe bene a rodersi
le dita per sì infelice impresa il _marchese Niccolò_. Non solamente
non acquistò egli Reggio, ma servì lo sforzo suo a farla cadere in
mano del maggiore e più potente nemico ch'egli avesse; e fu la rovina
di quella sfortunata città, la quale rimase desolata, essendosene
ritirata buona parte de' cittadini o per le miserie sofferte, o per
non restare sotto il duro dominio del crudele Bernabò Visconte. Poco
stette ancora l'Estense a pagarne il fio, perchè _Ambrosio Visconte_
nel dì 14 d'agosto con ischiere copiose d'armati diede il guasto al
territorio di Modena, arrivò sul Ferrarese, assediò il Bondeno, e fece
inestimabil preda di persone e bestiami. Le mire di Bernabò andavano
oramai sopra Modena stessa: del che sommamente furono scontenti e in
pena _papa Gregorio_ e tutti i collegati, veggendo crescere sempre
più la potenza del possente Biscione. Contro le forze di _Galeazzo
Visconte_ non potea intanto reggere _Giovanni marchese_ di Monferrato,
ed avea già perduta parte del suo paese. Appigliossi dunque al partito,
siccome dicemmo, di condurre al suo soldo l'infedel _conte Lucio_, la
cui compagnia si faceva ascendere a circa cinque mila uomini d'armi,
oltre a gran quantità di balestrieri ed arcieri a piedi[1767]. Venne
Galeazzo Visconte a Piacenza, e quivi ammassò l'esercito suo, composto
di diverse nazioni, Italiani, Tedeschi, Ungheri, Spagnuoli, Guasconi
e Bretoni, con disegno d'impedire il passo a questi masnadieri. Ma
alle pruove giudicò meglio di non far loro resistenza. Passarono
dunque in Monferrato sul principio di giugno, e l'arrivo loro impedì
che Galeazzo non facesse alcun altro progresso nell'anno corrente.
Nel dicembre di quest'anno l'odio inveterato, che l'un contra l'altro
covavano i _Veneziani_[1768] e _Francesco da Carrara_ signor di Padova,
finalmente scoppiò in un'aperta dissensione e in preparamenti di
guerra. Gli autori veneti ne attribuiscono, e più probabilmente, la
colpa a Francesco da Carrara, che, alzato in superbia per la protezione
di _Lodovico_ potentissimo _re d'Ungheria_, avea fabbricato varie
castella, argini e chiuse oltre la palude d'Oriago, e in altri siti
che il comune di Venezia pretendea suoi. All'incontro, gli storici
padovani[1769] scrivono avere i Veneziani per odio ed invidia, e senza
ragione, mossi cotali pretesti per vendicarsi del Carrarese a cagion
della assistenza già data al re d'Ungheria, allorchè venne all'assedio
di Trivigi; giacchè non altrove avea Francesco fabbricato quelle ville
e fatte le fortificazioni, se non sul distretto di Padova.

NOTE:

[1759] Georgius Stella, Annal. Genuens., tom. 17 Rer. Ital.

[1760] Ammirat., Istoria Fiorentina, lib. 13.

[1761] Chron. Estense, tom. 15 Rer. Ital.

[1762] Cronica di Siena, tom. 15 Rer. Ital.

[1763] Annales Mediolan., tom. 16 Rer. Ital.

[1764] Corio, Istoria di Milano.

[1765] Chron. Estense, tom. 15 Rer. Ital.

[1766] Matth. de Griffonibus, Chron. Bononiens., tom. 18 Rer. Ital.

[1767] Chronic. Placentin., tom. 16 Rer. Ital.

[1768] Caresin., Chronic., tom. 12 Rer. Ital. Sanuto, Cron., tom. 22
Rer. Ital.




    Anno di CRISTO MCCCLXXII. Indizione X.

    GREGORIO XI papa 3.
    CARLO IV imperadore 18.


Secondo il Guichenone[1770], _Giovanni marchese di Monferrato_,
principe glorioso, forse per gli affanni patiti ne' sinistri successi
della sua guerra con _Galeazzo Visconte_, gravemente s'infermò e
terminò i suoi giorni. Nella Cronica di Piacenza[1771] è scritto che
la sua morte accadde nel dì 13 di marzo del 1371. Ma il testamento
e i codicilli di questo principe dati alla luce da Benvenuto da
San Giorgio[1772], benchè non assai esatti nelle note cronologiche,
abbastanza ci assicurano esser egli passato all'altra vita dopo il dì
14 di marzo dell'anno presente, e prima del dì 20 d'esso mese. Sotto
la protezion del papa lasciò suo erede nel Monferrato _Secondotto_ suo
primogenito; e la città d'Asti volle che fosse per indiviso di esso
Secondotto, e di GIOVANNI, TEODORO e _Guglielmo_ altri suoi figliuoli,
e di _Ottone duca_ di Brunsvich suo parente, al quale avea anche donato
varie altre castella, deputandolo per tutore e curatore de' suddetti
suoi figliuoli insieme con _Amedeo conte di Savoia_. Aveva egli tenuto
Ottone di Brunsvich in addietro per suo principal consigliere, e quasi
secondo padrone di quegli Stati: cotanta era la sua onoratezza, fedeltà
e prudenza. Maggiormente si applicò esso duca da lì innanzi a sostener
gl'interessi di quei principi giovinetti. Ma si trovava egli in gravi
pericoli, perchè _Galeazzo Visconte_ minacciava la città d'Asti, e in
fatti passò ad assediarla nell'anno presente. Trattò di pace il duca
di Brunsvich, ma ritrovate troppo alte le pretensioni di Galeazzo, che
a tutte le maniere voleva Asti, se ne ritornò alla difesa di quella
città e del Monferrato, con implorar l'aiuto del suddetto Amedeo conte
di Savoia, valoroso principe di questi tempi. Era il conte cognato
di Galeazzo, cugino de' figliuoli del fu marchese Teodoro, e perciò
sembrava irresoluto; ma l'essersi _Federigo marchese_ di Saluzzo
collegato coi Visconti, e il timore che il crescere di Galeazzo non
ridondasse in proprio danno, gli persuasero di entrare in lega col
Monferrato. Inoltre seppe così ben rappresentare al papa la necessità
di reprimere i Visconti[1773], siccome gente vogliosa di assorbir
tutta l'Italia, che il trasse seco in lega, e n'ebbe gran rinforzo
di gente e danari. Erano unite anche le altre milizie pontificie con
quelle del _marchese Niccolò Estense_, di _Francesco da Carrara_ e
de' _Fiorentini_, per resistere in altre parti alle forze di _Bernabò
Visconte_. Quanto al Monferrato, durò lungo tempo l'assedio d'Asti:
v'andò un potente soccorso del conte di Savoia; seguirono varii
combattimenti colla peggio de' Visconti[1774]; e in fine sì vigorosa
difesa fecero di quella città il conte ed Ottone duca di Brunsvich,
con aver anche prese le bastie del Visconte, che Galeazzo fu forzato a
ritirarsi colle mani vote.

Altro destino ebbe la guerra di Bernabò col marchese estense.
_Ambrosio_ suo figliuolo bastardo, scelto per capitano colla sua
armata, collegato con _Manfredino signor di Sassuolo_, venne da Reggio
a dare il guasto al territorio di Modena[1775]. Gli furono a fronte
le genti del marchese, del legato pontificio, del Carrarese e de'
Fiorentini, e corsero anche esse a' danni del Sassolese. Poscia nel
dì 2 di giugno vennero alle mani le due nemiche armate. La sanguinosa
battaglia durò ore quattro continue; voltò in fine la spalle quella
de' collegati, con essere rimasti prigionieri _Francesco e Guglielmo
da Fogliano_, nobili reggiani, capitani dell'Estense e della Chiesa, e
_Giovanni Rod_ Tedesco capitano de' Fiorentini, e circa mille soldati.
Nè si dee tacere una delle tante crudeltà di Bernabò. Nel dicembre di
quest'anno fece intimar la morte al suddetto Francesco da Fogliano,
se non gli consegnava tutte le castella esistenti nel Reggiano. Ma
non era in sua mano il darle, perchè v'era guarnigione del papa e del
marchese Niccolò; e _Guido Savina_ suo fratello, che in esse castella
soggiornava, benchè scongiurato, sempre ricusò di consegnarle. Fece
Bernabò ignominiosamente impiccare quel prode cavaliere: barbarie
divolgata e detestata per tutta l'Italia. La perdita della battaglia
suddetta, che si tirò dietro la presa di Correggio, venne da lì a non
molto riparata coll'arrivo di numerose squadre d'armati, spedite dal
_cardinal Pietro Bituricense_, venuto nel gennaio a Bologna legato
apostolico, e da _Giovanna regina_ di Napoli. Queste impedirono a
Bernabò il piantare intorno a Modena due bastie, che gli erano costate
sessanta mila fiorini d'oro. Ma perciocchè esso Bernabò, volendo
prestar soccorso al fratello _Galeazzo_[1776], contra di cui era
marciato con molte forze _Amedeo conte di Savoia_, spedì verso Asti il
figliuolo Ambrosio, e buona parte dell'esercito suo[1777]: l'armata
de' collegati s'inoltrò sul Reggiano e Parmigiano, dove fece immenso
bottino, e rovinò il paese per otto giorni. Oltre a ciò, la compagnia
degl'Inglesi, sotto il comando di _Giovanni Aucud_, che militava per
Bernabò Visconte, terminata la sua ferma, e disgustata, perchè non
le fu permesso di venire a battaglia col conte di Savoia, passò ai
servigi del papa e de' collegati; e giunta sul Piacentino, dopo aver
prese parecchie castella di quel contado, quivi dolcemente si riposò
nel verno alle spese de' miseri popoli. Verso lo stesso territorio di
Piacenza si inviò nel novembre il conte di Savoia col disegno di entrar
sul Milanese; ma i fiumi grossi e le buone difese fatte dai Visconti
fecero abortir le sue idee[1778]. Eransi già ritirate ai quartieri
le milizie de' collegati, ed era seguita una tregua con Bernabò per
mezzo del re di Francia, quando Ambrosio Visconti, senza saputa del
padre (per quanto si fece credere), cavalcò con tutte le sue genti di
armi sul Bolognese[1779] nel dì 18 di novembre, dove diede un terribil
guasto, e bruciò case e palagi. Arrivò fino alle porte di Bologna
all'improvviso, niuno aspettando tal visita in vigor della tregua.
Ne menò via ben tre mila buoi, e il danno recato si fece ascendere
fino a secento mila fiorini d'oro. In Pavia nel dì 3 di settembre di
quest'anno finì di vivere _Isabella_ moglie del giovane _Galeazzo
Visconte_ conte di Virtù, e figliuola di _Giovanni re di Francia_,
principessa che per le sue rare virtù si truova sommamente encomiata
negli Annali di Milano e di Piacenza.

Non ostante che s'interponessero gli ambasciatori del legato
pontificio, dei Fiorentini e Pisani, per impedir la guerra che s'andava
preparando fra i _Veneziani_ e _Francesco da Carrara_ signor di Padova,
maniera non si trovò per quetar le differenze[1780]. Severamente
furono gastigati alcuni nobili veneti amici del Carrarese, che gli
rivelavano i segreti del consiglio. Ma ciò che maggiormente irritò
il senato veneto, fu l'avere scoperta un'indignità del Carrarese,
il quale segretamente avea spediti a Venezia alcuni suoi sgherri per
levar di vita certi altri nobili suoi nemici, perchè attraversavano
i trattati della concordia. A molti di quegli assassini costò la
vita lo scoprimento del disegno; e per questo si venne all'armi.
Gli avvenimenti di essa guerra, in cui fu assistito il Carrarese
da _Lodovico re_ d'Ungheria, furono varii, e veggonsi diffusamente
descritti dal Caresino, dal Redusio e dai Gatari. Fino poi a questo
anno erano durate le fiere nemicizie e guerre fra i re di Napoli
Angioini e i re di Sicilia Aragonesi[1781]. Dacchè il _re Pietro_ tolse
al _re Carlo I_ la Sicilia, non mai durevol pace seguì fra loro; nel
presente anno finalmente stabilirono un accordo _Giovanna regina_ di
Napoli e don _Federigo d'Aragona re_ di Sicilia, essendosi indotto
l'ultimo a riconoscere dalla regina in feudo quell'isola, e di pagarle
annualmente a titolo di censo tre mila once d'oro, cadauna delle quali
valeva cinque fiorini d'oro, e per conseguente quindici mila fiorini
d'oro per anno: somma veramente pesante; e di usare il titolo di re
di Trinacria, e non già di Sicilia, riserbato alla regina Giovanna.
Il Fazello[1782] con error grave fa mancato di vita il re Federigo
nell'anno 1368. Gli Atti pubblicati dal Rinaldi il comprovano vivo in
quest'anno, ed autore della suddetta concordia, la quale fu approvata
dal papa. Diede bensì fine al suo vivere nel dì 11 di luglio dell'anno
presente[1783] _Malatesta Unghero_ signore di Rimini, e, secondo la
Cronica di Bologna[1784], _della sua morte fu gran danno, perchè era
prode uomo, come sono stati sempre i Malatesti_. Il dominio degli
Stati rimase a _Galeotto_ suo zio e a _Pandolfo_ suo fratello, il
quale nell'anno appresso fece anch'egli fine a' suoi giorni. Facendosi
in quest'anno la coronazione di _Pietro re_ di Cipri, a cagion della
precedenza fra i balii o consoli, insorse gran rissa fra i Veneziani e
Genovesi[1785]. In favore de' primi furono i Cipriotti: laonde alquanti
Genovesi vennero uccisi, oppure precipitati dai balconi. Portata questa
disgustosa nuova a Genova, si sollevò gran rabbia e tumulto in quel
popolo, nè tardò quel doge _Domenico da Campofregoso_ a mettere in
ordine una possente armata marittima, di cui fu ammiraglio _Pietro
da Campofregoso_, fratello del doge, per passare in Cipri a farne
vendetta. Questo accidente risvegliò l'antica gara ed odio fra le due
nazioni veneta e genovese, onde ne seguirono poi sconcerti e guerre
implacabili.

NOTE:

[1769] Gatari, Ist. Pad., tom. 17 Rer. Ital.

[1770] Guichenon, Histoire de la Maison de Savoye.

[1771] Chron. Placentin., tom. 16 Rer. Ital.

[1772] Benvenuto da S. Giorgio, Istoria di Monferrato, tom. 23 Rer.
Ital.

[1773] Raynaldus, Annal. Eccles.

[1774] Cronica di Siena, tom. 15 Rer. Ital.

[1775] Annales Mediolan., tom. 16 Rerum Italic. Chronic. Placentin.,
tom. eod. Chronic. Estense, tom. 15 Rer. Ital.

[1776] Corio, Istor. di Milano.

[1777] Annal. Mediolan., tom. 16 Rer. Ital.

[1778] Gazata, Chron., tom. 18 Rer. Ital.

[1779] Cronica di Bologna, tom. 18 Rer. Ital.

[1780] Caresin., Chron. Venet., tom. 12 Rer. Ital. Gatari, Istor.
Padov., tom. 17 Rer. Ital. Andreas de Redusio, Chron., tom. 19 Rer.
Ital.

[1781] Raynaldus, Annal. Eccles.

[1782] Fazell., de Reb. Sic., lib. 9, cap. 6.

[1783] Cronica di Rimini, tom. 15 Rer. Ital.

[1784] Cronica di Bologna, tom. 18 Rer. Ital.




    Anno di CRISTO MCCCLXXIII. Indiz. XI.

    GREGORIO XI papa 4.
    CARLO IV imperadore 19.


Per continuare la guerra contro i Visconti _papa Gregorio XI_, come si
usava in questi sì sconcertati tempi, impose le decime nell'Ungheria,
Polonia, Dania, Svezia, Norvegia ed Inghilterra. L'oro indi raccolto
servì ad accrescere le due armate, destinate l'una in Piemonte contra
di _Galeazzo Visconte_, e l'altra sul Modenese contra di _Bernabò_, di
lui fratello; i quali Visconti erano stati di nuovo scomunicati nella
pubblicazion della bolla _In Coena Domini_. La vendetta che ne fece
Galeazzo[1786], fu di spogliar gli ecclesiastici sottoposti al suo
dominio, e di esiliarli. Più discreto in questo fu Bernabò, quantunque
opprimesse i suoi anche egli con esorbitanti gravezze. Ora giacchè
era finita la tregua, senza che si fosse potuto intavolar pace fra i
Visconti e i collegati, _Bernabò_ nel dì 5 di gennaio spedì parte del
suo esercito ai danni del Bolognese[1787], cioè mille uomini d'armi da
tre cavalli l'uno, e trecento arcieri. Questa masnada pervenne sino a
Cesena saccheggiando tutto il paese. Ma mentre carichi di preda se ne
tornavano indietro, venne con loro alle mani, nel passare verso San
Giovanni il fiume Panaro[1788], _Giovanni Aucud_ coi suoi Inglesi e coi
Bolognesi, e li mise in rotta, con far prigioni circa mille persone.
Secondo la Cronica di Piacenza[1789], la maggior parte degli sconfitti
si salvò colla fuga; ma non è da credere, perchè erano in paese nemico.
Poscia nel dì 20 di febbraio il legato della Chiesa coll'esercito
marciò verso Piacenza e Pavia, e si impadronì del castello San
Giovanni. Quasi tutte le altre castella del Piacentino ed alcune del
Pavese, prevalendo in esse i Guelfi, si ribellarono a _Galeazzo_,
dandosi al legato; il che poi fu la loro rovina. Nello stesso tempo
_Amedeo conte di Savoia_ con un'altra poderosa armata passò il Po e il
Ticino, e giunse sino alle porte di Pavia, dove distrusse i giardini
di _Galeazzo Visconte_. Poscia, venuto sul territorio di Milano, si
accampò a Vicomercato, dove si fermò alquanti mesi, facendo scorrerie,
e mettendo in contribuzione tutto il paese. Seco erano _Ottone duca_
di Brunsvich e _Luchinetto Visconte_. S'inoltrò poscia sul Bresciano a
cagion di un trattato di tradimento che avea in Bergamo. Colà penetrò
colle sue genti anche il legato pontificio, chiamato in aiuto; e le
sue masnade in saccheggi ed incendii si studiarono di non essere da
meno degli altri. Affinchè non si unissero col conte di Savoia, accorse
l'armata de' Visconti, e presso Monte Chiaro disfece buona parte di
esso esercito pontificio, colla morte di circa settecento uomini, e
coll'acquisto di cinquecento cavalli. Ma nel dì 8 di maggio comparendo
colle loro squadre inglesi e franzesi _Giovanni Aucud_ e il _signore di
Cussì_, benchè inferiori di gente, diedero una gran rotta all'esercito
de' Visconti nel luogo di Gavardo, ossia al ponte del fiume Chiesi,
dove rimasero prigionieri moltissimi nobili italiani e tedeschi,
distesamente annoverati dall'autore della Cronica Estense[1790]. Fra
i principali si contarono _Francesco marchese_ d'Este fuoruscito di
Ferrara; _Ugolino_ e _Galeazzo marchesi_ di Saluzzo, _Castellino da
Beccheria, Romeo de' Pepoli, Gabriotto da Canossa, Federigo da Gonzaga,
Beltramo Rosso da Parma_, e _Francesco da Sassuolo_, quel medesimo
che, per avere ucciso il nobil uomo _Gherardo de' Rangoni_ da Modena,
occasionò la presente guerra. _Gian-Galeazzo_ conte di Virtù, figliuolo
di _Galeazzo_, che si trovò in quel frangente, per miracolo si salvò.

Narra il Gazata[1791] che in questi tempi passò per Milano e per Pavia
un vescovo nipote del papa con seguito di cinquanta persone, il quale
si esibì ai fratelli Visconti di trattar di pace col papa. Fu ben
veduto, e gli fu dato salvocondotto per passare al campo del conte di
Savoia, che si trovava allora sul Milanese. Ma Galeazzo, tenendogli
buone spie alla vita, scoprì ch'egli portava seco cento venti mila
fiorini d'oro per le paghe del conte. Buon boccone fu questo per lui;
tutto sel prese, facendo poi dire al prelato che con sicurezza se
n'andasse, ma che non dovea portar sussidii ai suoi nemici. Partissi
nel dì 13 di maggio da Sassuolo _Manfredino_ signor di quella terra per
andare a Firenze. Appena fu fuori, che quegli abitanti gli serrarono le
porte dietro. Volle rientrare, ma non potè. Fu appresso data la terra
al _marchese Niccolò Estense_; e così andarono dispersi da lì innanzi i
signori di Sassuolo con gastigo meritato da essi per la ribellione al
loro signore, e per l'ingiusto ammazzamento del Rangone. All'incontro
_Guido Savina da Fogliano_, staccatosi dalla lega, s'accordò con
_Bernabò Visconte_, sottomettendo a lui ventiquattro castella ch'egli
possedeva nel Reggiano, e ne riportò dei vantaggiosi patti. _Giovanni
vescovo_ di Vercelli della casa del Fiesco in quest'anno colle milizie
della Chiesa e colla fazion de' Brusati proditoriamente tolse a
_Galeazzo Visconte_ quella città, ma non già la cittadella, che si
sostenne. In tale occasione barbaricamente essa città tutta fu posta a
sacco, non men di quello che era succeduto alla città di Reggio. Era
stato cagione l'avvicinamento del conte di Savoia[1792] che alcune
valli del Bergamasco, per commozione de' Guelfi, s'erano ribellate
a _Bernabò Visconte_. Egli perciò spedì colà, nel mese d'agosto, il
prode suo figliuolo _Ambrosio_ con copia grande di gente d'armi per
mettere in dovere que' popoli. Trovavasi Ambrosio nella valle di San
Martino ad un luogo appellato Caprino, quando gl'infuriati rustici il
sorpresero con tal empito, che restò non solamente preso, ma anche
vituperosamente ucciso nel dì 17 d'agosto. Da questo colpo fu anche
aspramente trafitto il cuore di Bernabò suo padre; e però nel prossimo
settembre cavalcò egli in persona con grosso esercito in quella valle,
fece grande scempio di quelle genti, le quali in fine umiliatesi
ritornarono alla di lui ubbidienza. Orrido e lagrimevole accidente
fu l'occorso in quest'anno nella città di Pavia[1793]. Mentre dal
castello si portava alla sepoltura il corpo del defunto giovinetto
_Carlo Visconte_, figliuolo di _Gian-Galeazzo_, nel passare sul ponte,
questo pel peso si ruppe, e caddero nell'acque profonde della fossa
murata da amendue i lati più di ottanta persone nobili di varie città
di Lombardia, e massimamente di Milano e di Pavia, che tutte rimasero
miseramente annegate. Vi si aggiunse un altro caso strano; cioè, appena
rotto il ponte, cominciò un diluvio di pioggia e gragnuola, che durò
più di due ore: il che servì ancora ad impedire ii soccorso di scale
e corde agl'infelici caduti. Il Gazata, autore degno, in questi tempi
di maggior fede, riferisce[1794] questo infortunio al dì 3 d'aprile
dell'anno seguente, e vuole che vi perissero cento e dieci persone
nobili. Dopo la vittoria riportata dall'esercito collegato contra
di _Bernabò_ al fiume Chiesi, _Giovanni Aucud_, trovando che molti
dei suoi Inglesi erano o rimasti estinti nel conflitto o feriti, e
veggendosi in paese nemico senza vettovaglia, oltre all'andare le genti
de' Visconti sempre più crescendo, ritirandosi bel bello, si ridusse
a Bologna. Gli tenne dietro con gran fretta anche il conte di Savoia
coll'esercito suo, e venuto sul Bolognese, quivi si fermò, aspettando
indarno le paghe promesse, con desolar intanto quel territorio amico.
Finalmente esso conte, non osando passare pel Piacentino e Pavese,
fu obbligato, se volle tornare in Piemonte, a prendere la strada
del Genovesato: il che gli costò molte fatiche, e perdita di gente e
cavalli, terminando con ciò la campagna, senza aver preso che poche
castella in Piemonte, e con aver solamente rovinati varii paesi.

_Galeazzo Visconte_ gran guerra fece sul Piacentino, e ricuperò gran
parte delle castella ribellate. Si trattò di pace; ma, non fidandosi
il papa de' Visconti, i suoi ministri ritrovando più conto in seguitar
la guerra, per cui arricchivano molto succiando la pecunia pontificia,
e profittando de' saccheggi, andò per terra ogni trattato, e continuò
la rovina di quasi tutta la Lombardia. Non era minor fuoco in questi
tempi fra i Veneziani e _Francesco da Carrara_ signor di Padova[1795].
La superiorità delle forze de' primi tale era, che il Carrarese,
diffidando di potere resistere, cercò di tirar in lega _Alberto_ e
_Leopoldo duchi_ di Austria, comperando nondimeno il loro aiuto con
cedere ad essi le città di Feltre e di Cividal di Belluno. Perciò
quei principi spedirono molte soldatesche contra de' Veneziani sul
Trivisano. Più altre ne inviò _Lodovico re_ d'Ungheria e di Polonia,
comandate da _Stefano vaivoda_. Intanto _Uguccione_ da _Tiene_,
nunzio di papa Gregorio XI, perorava presso i Veneziani per indurli
alla pace. Condiscesero essi, ma, conoscendo la lor potenza, diedero
varii capitoli contenenti eccessive dimande per parte loro, che il
Carrarese sparse dipoi dappertutto _per far conoscere l'ingordigia
de' suoi avversarii_. Fra varii incontri e piccioli fatti d'armi, uno
spezialmente fu considerabile nel mese di maggio ad una fossa fatta
dai Veneziani verso Pieve di Sacco. Sì vigorosamente combatterono
allora gli Ungheri, che disfecero l'armata veneta, con far prigioni
assaissimi nobili veneti. Ma in un altro fiero conflitto a dì primo di
luglio, che riuscì favorevole a' Veneziani, restò prigione lo stesso
Stefano vaivoda generale degli Ungheri con altri nobili di sua nazione
ed italiani: il che fu d'infinito danno al Carrarese. Imperocchè gli
Ungheri protestarono da lì innanzi di non voler più guerra, se non
veniva posto in libertà il loro generale. A questo mal tempo se ne
aggiunse un altro; e fu, che i Veneziani sollevarono segretamente
_Marsilio da Carrara_ contro di Francesco suo fratello signore di
Padova. Si scoprì la congiura, e Marsilio ebbe tempo da fuggirsene a
Venezia nel dì 3 d'agosto. Per tali disavventure, e perchè il popolo di
Padova, disfatto da questa guerra, forte se ne lagnava, si trovava in
grandi affanni Francesco da Carrara. Il perchè per mezzo del patriarca
di Grado cercò colla corda al collo pace da' Veneziani: pace vergognosa
e gravosa a lui, perchè data da chi era al disopra di lui, ma che servì
a liberarlo dai pericoli maggiori, a' quali si vedeva esposto.

Scrive Andrea Redusio[1796] che il celebre _Francesco Petrarca_, allora
abitante sul Padovano, fu spedito dal Carrarese a Venezia per ottener
questa pace, e che alla presenza dell'augusto senato veneto lo stupore
gli tolse di mente l'orazion preparata. Secondo il Caresino[1797], si
obbligò il Carrarese a pagar cento mila fiorini d'oro per le spese
della guerra. I Gatari[1798] dicono trecento cinquanta mila ducati
ossia fiorini d'oro. Il Sanuto[1799] scrisse ducento quaranta mila;
con pagarne di presente i quaranta mila. Fu inoltre forzato a mandare
al senato veneto _Francesco_ Novello suo figliuolo a chiedere perdono,
e a dirupar varie castella sui confini, e a cederne delle altre ai
Veneziani: i quali piantarono i confini dove lor parve, senza che il
Padovano osasse reclamare. In somma, per non poter di meno, ebbe una
lezion sì dura, che pregno d'odio e di rabbia ad altro non pensò per
l'avvenire che a farne vendetta. Fu pubblicata questa pace in Venezia
nel dì 21 di settembre. Anche i Genovesi[1800] nell'anno presente
diedero gran pascolo ai novellisti. Vogliosi essi di vendicarsi de'
Cipriotti per l'affronto lor fatto nell'anno precedente, indirizzarono
alla volta di Cipri la poderosa loro armata, composta di quarantatrè
galee e d'altri legni minori, con circa quattordici mila combattenti.
Presero nel dì 10 d'ottobre senza molto contrasto la capitale di
quell'isola, cioè Famagosta; e quivi piantarono il piede con farsi
rendere ubbidienza dalle altre città e terre dell'isola. Al giovinetto
_re Pietro Lusignano_, con cui fecero la pace, lasciarono il titolo
di re, obbligandolo a pagare loro ogni anno quaranta mila fiorini
d'oro. Da queste dissensioni dei cristiani non lieve profitto intanto
ricavarono i Turchi, la potenza de' quali ogni dì più andava crescendo
in Asia, calando nello stesso tempo quella de' Greci. Essendosi in
questo mentre[1801] ribellato alla regina _Giovanna il duca d'Andria_
della casa del Balzo, essa spedì contra di lui coll'esercito _Giovanni
Malatacca_ da Reggio, che assediò e prese Teano. Se ne fuggì il duca
ad Avignone, spogliato di tutti i suoi Stati, i quali la regina vendè
tosto ad altri baroni. Cosa strana vien raccontata dall'autore della
Cronica di Siena[1802]: cioè che in quest'anno (quasi fosse forza di
maligno pianeta) i frati di varii ordini religiosi ebbero brighe e
dissensioni, e ne seguirono varii ammazzamenti fra loro. E le calunnie
ed oppressioni furono frequenti ne' lor monisteri. Frutti erano questi
della general corruzion de' costumi che regnava allora in Italia, per
colpa spezialmente della lontananza de' papi e delle guerre continue.
Certo non v'ha scrittore di questi tempi che non tocchi il depravamento
in cui si trovavano quasi tutti gli ordini religiosi.

NOTE:

[1785] Georgius Stella, Annal. Genuens., tom. 17 Rer. Ital.

[1786] Gazata, Chron. Regiens., tom. 18 Rer. Ital.

[1787] Matth. de Griffonibus, tom. 18 Rer. Ital.

[1788] Chron. Estense, tom. 15 Rer. Ital.

[1789] Chron. Placent., tom. 16 Rer. Ital.

[1790] Chron. Estens., tom. 15 Rer. Ital.

[1791] Gazata, Chron., tom. 18 Rer. Ital.

[1792] Corio, Istoria di Milano. Gazata, Chron.

[1793] Annales Mediolanens., tom. 16 Rer. Ital. Chron. Placentin., tom.
eod.

[1794] Gazata, Chron. Regiens., tom. 18 Rer. Ital.

[1795] Gatari, Istor. di Padova, tom. 17 Rer. Ital. Caresin., Chron.,
tom. 12 Rer. Ital. Redus., Chron., tom. 19 Rer. Ital.

[1796] Andreas de Redusio, Chron. Tarvis., tom. 19 Rer. Ital.

[1797] Caresin., Chron. Venet., tom. 12 Rer. Ital.

[1798] Gattari, Istor. di Pad., tom. 17 Rer. Ital.

[1799] Sanuto, Chron. Venet., tom. 22 Rer. Ital.

[1800] Georgius Stella, Annal. Genuens., tom. 17 Rer. Ital.

[1801] Giornal. Napol., tom. 21 Rer. Ital.




    Anno di CRISTO MCCCLXXIV. Indiz. XII.

    GREGORIO XI papa 5.
    CARLO IV imperadore 20.


Continuò bensì la guerra in Lombardia, ma assai melensamente, perchè
era in piedi un vigoroso trattato di pace[1803]. Nel dì 26 d'aprile
l'esercito della Chiesa e di _Niccolò marchese_ d'Este passò su quel di
Parma e Piacenza a' danni di quei paesi, e vi stette a bottinare sino
al dì 3 di giugno. Copiosamente ancora fornì di gente e di munizioni
le castella già ivi conquistate dal papa, e restate in suo potere. Nel
ritorno diede il guasto intorno alle castella de' Fogliani di Reggio,
perchè _Guido Savina_ da Fogliano, senza curar i nipoti, figliuoli
del giustiziato _Francesco_, le avea sottomesse a _Bernabò Visconte_.
Fu anche dato il sacco ai contorni di Carpi, per gastigare _Giberto
Pio_ che s'era collegato con Bernabò. Nello stesso tempo _Marsilio
Pio_ suo fratello stava attaccato al marchese d'Este. Ciò che impedì
altre militari imprese fu la pioggia continuata per più settimane,
che guastò le biade in erba, nè lasciò fare la raccolta de' fieni.
Succedette perciò una gravissima carestia per quasi tutta l'Italia.
E con questo malanno si collegò anche la pestilenza, che mirabili
stragi fece in Milano, Piacenza, Parma, Reggio, Modena e Bologna, o,
per dir meglio, in quasi tutta la Lombardia[1804]. Si provò lo stesso
flagello di carestia e moria in Roma, Firenze, Pisa ed altre città
della Toscana, Romagna e Marca, siccome ancora in Avignone ed altri
luoghi della Francia; per lo che rimasero spopolate alcune città.
Finalmente, giacchè non si potè per ora conchiudere la pace fra la
Chiesa e i Visconti, si stabilì almeno, per interposizione dei duchi
di Austria, la tregua d'un anno, la quale fu bandita nel dì 6 di
giugno. Probabilmente prima di questo tempo le milizie pontificie,
che col vescovo di Vercelli assediavano la cittadella di Vercelli,
dopo aver impedito i soccorsi che v'inviò _Galeazzo Visconte_, se
ne impadronirono: con che tutta quella città restò all'ubbidienza
della Chiesa. Se si vuol credere al Rinaldi[1805], in quest'anno
i Vigevanaschi, i Piacentini e Pavesi si ribellarono a _Galeazzo
Visconte_, e si diedero alla Chiesa: cosa, a mio credere, lontana
dal vero, perchè niuna di queste città nel temporale truovo io che
facesse mutazione alcuna. Secondo il Corio[1806], _Amedeo conte di
Savoia_ non solamente si staccò dalla lega del papa, ma eziandio si
collegò con _Gian-Galeazzo conte_ di Virtù, figliuolo di _Galeazzo
Visconte_. Ma non appartiene all'anno presente un tal fatto. Solamente
nell'anno seguente, per attestato del medesimo storico, Gian-Galeazzo
fu emancipato dal padre, ed autorizzato a potere far guerra e pace,
con avergli assegnato il governo di Novara, Vercelli, Alessandria e
Casale di Santo Evasio. Quanto poi alla concordia col conte di Savoia,
il Guichenone[1807] ne rapporta lo strumento, e la fa vedere stipulata
nel dì 29 d'agosto del 1378.

Ma _Bernabò_, che durante la tregua non potea impiegare i suoi
pensieri in imprese di guerra, li rivolse tutti alla caccia. Questo
era il suo più favorito divertimento[1808], e per cagion d'esso
ancora commise infinite crudeltà: mestiere per altro sempre a lui
familiare. Sotto pena della vita e perdita di tutti i beni proibì
a chi che sia l'uccidere cignali ed altre fiere; e questa barbarica
legge fece eseguire a puntino, anzi stese i suoi processi a chi nei
quattro precedenti anni ne avesse ucciso o ne avesse mangiato. In
servigio della caccia parimente tenea circa cinque mila cani, e questi
distribuiva ai contadini con obbligo di ben nutrirli e condurli ogni
mese alla revista. Guai se si trovavano magri, peggio se morti: v'era
la pena del confisco dei beni, oltre ad altre pene. Più temuti erano
i canetieri di Bernabò che i podestà delle terre. E, quantunque per
le guerre, per la carestia e moria fossero i suoi sudditi affatto
smunti, accrebbe smisuratamente le taglie e i tributi, per adunar
tesori da far nuove guerre. Alla vista e al rimbombo di queste ed
altre tirannie di sì disumanato principe tutti tremavano, nè alcuno
ardiva di zittire. Due frati minori, che osarono di muover parola a
lui stesso di tante estorsioni, li fece bruciar vivi[1809]. Merita ora
_Francesco Petrarca_ che si faccia menzione della sua morte, accaduta
nel dì 18 di luglio dell'anno presente nella deliziosa villa d'Arquà
del Padovano[1810]. Tale era il credito di questo insigne poeta a' suoi
tempi, che _Francesco da Carrara_ signor di Padova e copiosa nobiltà
vollero colla lor presenza onorare il di lui funerale. Ad esso Petrarca
grande obbligazione hanno le lettere, perchè egli fu uno de' principali
a farle risorgere in Italia. In questi tempi gran guerra ebbero i
Sanesi[1811] coi Salimbeni loro ribelli. E tornato il _duca d'Andria_
nel regno di Napoli con un'armata di Franzesi, Guasconi ed Italiani,
in numero di più di quindici mila combattenti, si condusse verso Capoa
ed Aversa[1812]. Non dormiva la _regina Giovanna_; anch'ella mise in
campo un esercito numeroso. Ma per le esortazioni del conte camerlengo
suo zio, il duca lasciò l'impresa, e se ne tornò di nuovo in Provenza.
Veggendosi così abbandonate le sue truppe, formarono una compagnia
sotto varii capitani, e s'impadronirono di una terra della duchessa
di Durazzo. La regina, col regalo lor fatto di dieci mila fiorini, si
sgravò di costoro, e rivolse il mal tempo addosso ad altri paesi.

NOTE:

[1802] Cron. Sanese, tom. 15 Rer. Ital.

[1803] Gazata, Chron., tom. 18 Rer. Ital.

[1804] Cronica di Bologna, tom. 18 Rer, Ital.

[1805] Raynaldus, Annal. Eccles.

[1806] Corio, Istor. di Milano.

[1807] Guichenon, Histoire de la Maison de Savoye.

[1808] Petrus Azarius, Chron., tom. 16 Rer. Ital.

[1809] Gatari, Istoria di Padova, tom. 17 Rer. Ital.

[1810] Tomasini, Petrarca rediviv.




    Anno di CRISTO MCCCLXXV. Indiz. XIII.

    GREGORIO XI papa 6.
    CARLO IV imperadore 21.


Per la tregua fatta coi Visconti, e per la disposizione ancora ad
una pace, pareva che omai si dovesse sperar la quiete in Italia. Ma
eccoti dalla Lombardia passare l'incendio della guerra negli Stati
della Chiesa. _Gregorio XI_ era buon papa, ma buoni non erano gli
uffiziali oltramontani da lui mandati al governo d'Italia[1813].
Tutti attendevano a divorar le rendite della camera pontificia, e
tutti a cavar danari per ogni verso, nè giustizia era fatta da loro:
di maniera che i pastori della Chiesa (così erano chiamati), oltre al
discredito, aveano guadagnato l'odio e la disapprovazione di tutti.
Trascorre in questo argomento con molte esagerazioni l'autore della
Cronica di Piacenza[1814], assai ghibellino, per quanto si vede, di
cuore. _Guglielmo cardinale_ legato di Bologna ebbe, in questi tempi,
un trattato segreto per occupar la bella terra di Prato ai Fiorentini,
e, mostrando di non poter più mantenere le soldatesche, delle quali
s'era servito contro i Visconti, le spinse alla volta di Toscana. Ne
fu gran mormorio e sdegno in Firenze; e que' maggiorenti, i più allora
inclinati al ghibellinismo, dal desiderio della vendetta si lasciarono
trasportare ad esorbitanti risoluzioni contra del buon pontefice,
tradito da' suoi ministri. Perciò si fornirono di gente d'armi, e
a forza di danaro seppero ritenere _Giovanni Aucud_, che, entrando
nel loro distretto co' suoi Inglesi, non facesse acquisto alcuno. La
Cronica di Siena[1815] ha, che gli pagarono centotrenta mila fiorini
d'oro, de' quali gravarono i cherici loro per settantacinque mila.
Qui non finì la faccenda. Cominciarono ancora con segrete congiure a
sommuovere le città della Chiesa a ribellione, promettendo a cadauna
favore ed aiuto, acciocchè ricuperassero la perduta libertà. Nello
stesso tempo fecero lega con _Bernabò Visconte_. Anzi abbiamo dal
suddetto cronista sanese che lega fu fatta fra _Bernabò Visconte_,
la _reina Giovanna_, i _Fiorentini, Sanesi, Pisani, Lucchesi_ ed
_Aretini_, _per riparare agl'iniqui cherici_. La prima città che alzò
la bandiera della libertà colle spalle de' Fiorentini, nel mese di
novembre fu la città di Castello oppure Viterbo, Monte Fiascone e
Narni. Il _prefetto da Vico_, avuto Viterbo, in pochi dì s'impadronì
anche della rocca[1816]. Successivamente nel dicembre si ribellarono
Perugia, Assisi, Spoleti, Gubbio ed Urbino: della qual ultima città
s'impadronì _Antonio conte di Montefeltro_, siccome ancora di Cagli.
_Rinaldino da Monteverde_ si fece signore di Fermo. Ecco già un grande
squarcio fatto agli Stati della Chiesa romana. Verso quelle parti
inviò il legato _Giovanni Aucud_ colla sua forte compagnia d'Inglesi,
che era al soldo della Chiesa. Ma quel furbo maestro di guerra nulla
fece di rilevante, e lasciò che i Perugini tutti in armi divenissero
padroni anche delle due fortezze della loro città. Mangiava costui a
due ganascie, perchè segretamente tirava una pensione da' Fiorentini.
In somma in pochi giorni si sottrassero al dominio della Chiesa ottanta
fra città, castella e fortezze, nè si trovò chi facesse riparo a sì
gran piena.

Giunse in quest'anno nel dì 17 oppure 19 d'ottobre al fine de' suoi
giorni _Can Signore dalla Scala_ signore di Verona e Vicenza[1817].
Suo fratello _Paolo Alboino,_ siccome legittimo, avrebbe dovuto
succedere in quella signoria, ma egli era detenuto prigione in
Peschiera, e Cane, pensando più al mondo da cui si partiva, che
all'altro a cui s'incamminava, prima di morire, il fece barbaramente
strangolare, affinchè, senza contrasto, succedessero nel dominio i
due suoi figliuoli bastardi Bartolomeo ed Antonio, i quali già avea
fatto proclamar signori, dappoichè vide disperata la sua salute. Fu
pubblicamente esposto il cadavero d'Alboino, e per questo cessò ogni
pericolo di commozione. Ma, essendo i suddetti suoi figliuoli in età
meno di sedici anni, corse _Galeotto Malatesta_, lasciato insieme con
_Niccolò marchese_ di Ferrara per loro curatore; ed esso marchese
e _Francesco da Carrara_ vi spedirono gente per lor sicurezza. In
questi tempi trovandosi vedova _Giovanna regina_ di Napoli per la
morte già seguita dell'infante suo terzo marito, pensò di passare a
nuove nozze[1818], consigliata a questo o da' suoi ministri, o dal
timore di _Lodovico re_ d'Ungheria e Polonia, che tuttavia andava
mantenendo, anzi producendo le sue pretensioni sopra quel regno, o
sopra il principato di Salerno e la contea di Provenza. Dava ancora
molto da sospettare alla regina _Carlo di Durazzo_, figliuolo del già
_Luigi_ suo zio, il quale allora si trovava a' servigi del suddetto re
Lodovico in Ungheria. Ancor questi aspirava al regno pel diritto del
sangue. Mise dunque Giovanna gli occhi, benchè in lontananza, addosso
ad _Ottone duca di Brunsvich_, e a lui diede la preminenza nella scelta
d'un marito[1819]. Per nobiltà, se si eccettuavano i re della schiatta
franzese, niuno gli andava innanzi, perchè discendeva dall'antica
e nobilissima linea estense guelfa di Germania, che avea prodotto
illustri duchi e un imperadore. Pochi poi il pareggiavano nel valore
e nella saviezza. Da alcuni anni in qua egli dimorava in Monferrato,
lancia e scudo ai teneri figliuoli del fu _marchese Teodoro_ suo
parente. Per li suoi importanti servigi unitamente con essi figliuoli
era investito delle città d'Asti e d'Alba, e della terra di Montevico,
e non men d'essi dichiarato vicario generale dell'imperio in quelle
parti da _Carlo IV Augusto_. Accettò questo principe l'offerta
del regal matrimonio, e nell'anno seguente si diede compimento al
contratto, ma colla condizion che la reina gli farebbe comune il letto,
ma non il trono.

NOTE:

[1811] Cronica di Siena, tom. 15 Rer. Ital.

[1812] Giornal. Napol., tom. 21 Rer. Ital.

[1813] Cronica di Bologna, tom. 18 Rer. Ital. Gazata, Chron. Regiens.,
tom. eod.

[1814] Chron. Placentin., tom. 16 Rer. Ital.

[1815] Cronica di Siena, tom. 15 Rer. Ital.

[1816] Cronica di Rimini, tom. 15 Rer. Ital.

[1817] Chronic. Estense, tom. 15 Rer. Ital. Chron. Veronens., tom. 8
Rer. Ital. Gazata, Chron., tom. 18 Rer. Ital.

[1818] Giornal. Napol., tom. 21 Rer. Ital.




    Anno di CRISTO MCCCLXXVI. Indiz. XIV.

    GREGORIO XI papa 7.
    CARLO IV imperadore 22.


Sempre più andarono peggiorando in quest'anno gli affari temporali
della Chiesa romana in Italia. Pareva che tutti i popoli, anche delle
più minute terre, andassero a guadagnar indulgenza, ribellandosi al
papa loro legittimo signore. Ascoli si rivoltò; Civita Vecchia, Ravenna
ed altre città non vollero essere da meno. _Guglielmo cardinale_ legato
apostolico tenne colla sua presenza per quanto potè in ubbidienza
la città di Bologna[1820]; ma quel popolo al vederne tanti altri,
che, scosso il giogo, aveano ripigliata la libertà, segretamente
ancora stuzzicato da' Fiorentini, autori di tutte queste sedizioni,
finalmente nella mattina del dì 20 di marzo, mostrando sospetto che
il cardinale fosse dietro a vendere Bologna a _Niccolò marchese_ di
Ferrara[1821] per mancanza di danari (che neppur un soldo veniva da
Avignone), levarono rumore, e presero il palazzo. Fuggì travestito
il legato, e poscia se ne andò a Ferrara. Fu dato il sacco a tutto
il suo avere e a tutta la famiglia sua. Poscia, dacchè si furono que'
cittadini impadroniti del castello di San Felice, che furiosamente fu
smantellato, formarono governo popolare, e mandarono a Firenze per aver
soccorso. Prima di questo avvenimento, cioè sul fine di dicembre, anche
la città di Forlì[1822], dopo avere scacciata la fazione guelfa, si
sottrasse alla signoria della Chiesa, e nel dì dell'Epifania dell'anno
presente acclamò per suo signore _Sinibaldo_, figliuolo di _Francesco
degli Ordelaffi_, il quale nell'anno 1373 era mancato di vita in
servigio de' Veneziani.

A sì fatti sconcerti vennero dietro in breve innumerabili mali in
Italia. Soggiornava in Faenza il vescovo d'Ostia, conte della Romagna;
e perciocchè _Astorre_ ossia _Astorgio de' Manfredi_ teneva pratiche
per far ribellare ancor quella città, nè mancavano ivi risse e tumulti,
chiamò colà _Giovanni Aucud_, che co' suoi Inglesi era all'assedio di
Granaruolo[1823]. Entrato che fu l'Aucud colla sua gente, cominciò a
fare istanza per le sue paghe. Perchè era vota la borsa del ministro
pontificio, trovò l'iniquo inglese la maniera di pagarsi alle spese
dell'infelice città[1824], oppur ciò fu a lui ordinato, come fama
corse, dallo stesso conte della Romagna, ch'era il peggior uomo del
mondo. Col pretesto dunque che meditassero ribellione, trecento de'
principali cittadini cacciò in prigione; spinse fuor di città gli
altri (erano circa undici mila persone dell'uno e dell'altro sesso),
con ritener solamente quelle donne che piacquero a lui ed ai suoi.
Tutta la città con inudita crudeltà fu interamente data a sacco, e vi
restarono trucidate circa trecento persone, massimamente fanciulli.
Ecco quai cani tenessero allora al suo servigio in Italia i ministri
pontificii. Nel mese d'aprile anche Imola si sottrasse all'ubbidienza
del papa, e ne divenne poco appresso padrone _Beltrame degli Alidosi_.
Di Camerino parimente e di Macerata in queste rivoluzioni s'impadronì
_Ridolfo da Varano_, personaggio di gran valore. Chiaramente conobbe
allora _papa Gregorio XI _a quanti malanni avessero non men egli che
i suoi predecessori esposta l'Italia, e soprattutto gli Stati della
Chiesa colla lor lontananza. Perciò allora fu che prese la risoluzione
di trasportar la corte di qua da' monti per timore di perdere tutto,
giacchè Roma stessa tutta era in confusione, e buona parte de' baroni
romani in rivolta. Ma conoscendo che la presenza sua sarebbe riuscita
un inutile spauracchio, se non veniva fiancheggiata dall'armi, assoldò
in breve tempo un esercito di Bretoni sì poderoso, che, secondo il
comune uso d'ingrandir sempre il numero de' combattenti e i successi
delle battaglie, fama fu che ascendesse a quattordici mila cavalli.
Alcuni dicono dodici mila. Buonincontro[1825] non li fa più di sei
mila cavalli, ed altri non più di quattro. Certo non furono solamente
ottocento, come ha il Corio[1826]. Diede il pontefice il comando di
quest'armata a _Roberto cardinale_ della basilica de' dodici Apostoli,
fratello del conte di Genevra, cioè ad un mal arnese, che zoppicava
d'un piede, e maggiori vizii nascondeva nel petto.

Costui, dichiarato legato apostolico, calò in Italia, e sul
principio di luglio arrivò con quella perfida e bestial gente sul
Bolognese[1827]. Dopo essersi impadronito di Crespellano, Monteveglio
ed altri luoghi, cominciò delle fiere ostilità contra de' Bolognesi;
ma più si applicò a dei trattati segreti per ricuperar Bologna.
_Ridolfo da Camerino_, generale de' Fiorentini, che ivi si trovava,
uomo accorto, non mai volle uscire a battaglia. Proverbiato per questo,
rispondeva: _Io non voglio uscire, perchè altri entri_. Nel dì 11
di settembre scoperte le mine tenute da esso cardinale in Bologna,
ne pagarono il fio alcuni nobili che teneano mano alla congiura,
coll'esserne stati alcuni decapitati, ed altri banditi. Continuò poi
per tutto l'autunno la guerra sul Bolognese, commettendo i Bretoni
ogni maggior crudeltà, con desolar tutto, e incendiar molte migliaia
di case. Il Cronista Bolognese[1828] ce ne lasciò una lagrimevol
descrizione, accompagnato da gravi doglianze contro i pastori della
Chiesa. _I Fiorentini_ e _Bernabò Visconte_ non dimenticarono di dar
soccorso in questi pericoli a Bologna. Ma _Niccolò marchese di Ferrara_
favoriva la parte del papa, e fu creduto che il cardinale gli volesse
vendere quella città. Intanto il papa conchiuse pace con _Galeazzo
Visconte_[1829], rilasciando a lui la città di Vercelli, Castello
San Giovanni, e circa cento altre castella sul Piacentino, Pavese e
Novarese: con che Galeazzo sborsasse in varie rate ducento mila fiorini
d'oro. Ma ripugnando il vescovo di Vercelli a restituire Vercelli,
Galeazzo ne entrò in possesso solamente nell'anno seguente, essendo
stato tradito il vescovo da' suoi, e fatto prigione. Allo sdegno del
papa contra de' Fiorentini, i quali aveano eccitato sì grave incendio
negli Stati della Chiesa, parve poco il mettere l'interdetto a Firenze,
il fulminare contra di quei magistrati le più terribili scomuniche ed
altre pene. Stese ancora il gastigo contra di qualunque Fiorentino che
si trovasse in Europa, dando facoltà a cadauno di farli schiavi, e di
occupar le loro mercatanzie ed ogni loro avere; e però in qualche luogo
di Francia ed Inghilterra[1830], quasi fosse un enorme delitto l'essere
Fiorentino, fu mirabilmente eseguita la concession papale, benchè si
trattasse di tante persone innocenti, le quali niuna relazion aveano
colle risoluzioni prese in Firenze: cosa che può far orrore ai nostri
giorni, e dovea farlo anche allora. Furono cacciati da Avignone, e
ne fuggirono da altri paesi per paura di tali pene tanti Fiorentini,
che, venuti in Italia, poteano formare un'altra città. Fu posto
l'interdetto a Pisa e a Genova, perchè que' popoli non aveano scacciato
i Fiorentini.

La speranza intanto di rimediare a tanti sconvolgimenti di cose
parea riposta nella venuta del pontefice; nè mancarono persone pie,
e, fra l'altre, santa _Caterina da Siena_, che con lettere calde il
sollecitarono a tal risoluzione, promettendogli cose grandi, se si
lasciava vedere in Italia[1831]. Perciò, venuto egli a Marsiglia
nel dì 22 di settembre, e servito dipoi dalle galee della _regina
Giovanna_, de' _Genovesi_ e _Pisani_, s'imbarcò nel dì 2 d'ottobre, e
nel dì 18 arrivò a Genova, dove si fermò alquanti giorni, a cagion del
mare grosso, che per tutto il viaggio gli fu contrario, di modo che
per quella fortuna si affogò il vescovo di Luni, e si ruppero molti
legni. Finalmente giunse a Corneto, e, quivi sbarcato, celebrò poi
le feste del santo Natale. Accorsero gli ambasciatori romani[1832] a
complimentarlo, e gli diedero con uno strumento il pieno ed assoluto
dominio di Roma, conservando nondimeno varii loro usi e privilegii.
Guerra fu in questo anno fra _Leopoldo duca_ d'Austria e i _Veneziani_
per segreti impulsi, come fu creduto, di _Francesco da Carrara_[1833].
Possedeva il duca le città di Feltro e di Belluno. Di colà a dì 15 di
maggio spedì egli senza disfida alcuna tre mila cavalli addosso al
territorio di Trevigi, che fecero in quelle parti un gran guasto, e
piantarono dipoi due bastie a Quero. Forniti che si furono di gente i
Veneziani, espugnarono quelle bastie, e il lor generale _Jacopo de'
Cavalli_ Veronese passò fin sotto Feltro, e vi mise l'assedio, ma
poi se ne ritirò. Succedette anche un fatto d'armi colla peggio de'
Veneziani. Interpostosi finalmente mediatore _Lodovico re _d'Ungheria,
seguì fra loro una tregua di due anni, che fece depor l'armi ad
amendue le parti. Arrivato a Napoli[1834] nel dì 25 di marzo dell'anno
presente_ Ottone duca di Brunsvich_, solennemente sposò la _regina
Giovanna_. Riuscì parimente in quest'anno[1835] a _Carlo IV imperadore_
di far eleggere _Venceslao_ suo figliuolo re de' Romani: il che seguì
nelle feste di Pentecoste; ma gli convenne comperar questa elezione
dagli elettori con esorbitante somma di danaro; cioè con promettere a
cadaun di essi venti mila fiorini. Ne scarseggiava egli assaissimo, e
però impegnò loro i dazii e le rendite dell'imperio.

NOTE:

[1819] Benvenuto da S. Giorgio, Istoria di Monferrato, tom. 22 Rer.
Ital.

[1820] Cronica di Bologna, tom. 18 Rer. Ital. Matthaeus de Griffon.,
Chron., tom. eod.

[1821] Gazata, Chron., tom. 18 Rer. Ital.

[1822] Chron. Foroliviense, tom. 22 Rer. Ital.

[1823] Gazata, Chron. Regiens., tom. 18 Rer. Ital. Rubeus, Hist.
Ravenn., lib. 6.

[1824] Cronica di Bologna, tom. 18 Rer. Ital.

[1825] Bonincontrus, Annal. tom. 21 Rer. Ital.

[1826] Corio, Istoria di Milano.

[1827] Matth. de Griffon., Chronic., tom. 18 Rer. Ital.

[1828] Cronica di Bologna, tom. eod.

[1829] Gazata, Chron., tom. eod.

[1830] Annales Mediolanenses, tom. 16 Rer. Ital.

[1831] Vita Gregorii XI, P. II, tom. 3 Rer. Ital.

[1832] Raynaldus, Annal. Eccles.




    Anno di CRISTO MCCCLXXVII. Indiz. XV.

    GREGORIO XI papa 8.
    CARLO IV imperadore 23.


Disposte in Roma tutte le cose pel solenne ricevimento di _papa
Gregorio XI_, si mosse egli da Corneto, e per mare e pel Tevere arrivò
colà nel dì 17 di gennaio[1836]. Magnifico fu l'apparato, con cui
l'accolse quel popolo, incredibile il plauso e l'allegrezza d'ognuno,
tutti sperando finiti i pubblici guai, guarite le piaghe dell'Italia,
dappoichè al vero suo sito si vedea ritornato il vicario di Cristo
con tutta la sacra sua corte. La piena descrizione dell'itinerario di
questo papa, e del suo felice ingresso in Roma, l'abbiamo da Pietro
Amelio agostiniano[1837]. Ma questo sereno non durò molto. Troppo in
secoli tali erano avvezzi i baroni e i popoli tutti alle rivoluzioni.
Non sono men difficili ad estinguere i mali abiti del corpo politico,
che quei del corpo naturale e dell'animo umano. In fatti dal popolo
di Roma non gli fu mantenuto se non pochissimo di quello che aveano
promesso[1838], con seguitar massimamente i dodici caporioni a voler
comandare, e a tenere in piedi i Banderesi. _Francesco da Vico_,
tiranno di Viterbo e d'altri luoghi, soffiava nel fuoco; fors'anche i
Fiorentini vi teneano pratiche per questo. Cercò dunque il buon papa
di acconciar colle buone questi rumori. Andò poscia a villeggiare ad
Anagni, e gli riuscì nel mese di novembre di pacificar il prefetto da
Vico con accordo onorevole. Altrettanto bramava di fare coi Fiorentini,
e loro apposta mandò ambasciatori; ma cotanto erano que' magistrati
immersi nel loro vendicativo impegno, lusingandosi di sostenerlo con
facilità dacchè aveano mossa sì gran tempesta, che rifiutarono ogni
ragionevol concordia, benchè del non seguito accordo dessero eglino
la colpa al papa, che a chiare note protestava di volersi vendicare
de' Fiorentini. Più ancora si figuravano essi facile l'abbassamento
della corte romana, perchè aveano saputo staccare a forza di danaro
dall'armata pontificia _Giovanni Aucud_ colla sua compagnia d'Inglesi.
Scrive l'Ammirati[1839] che gli assegnarono ducento cinquanta mila
fiorini l'anno: tanta era la lor forza ed izza contra del pontefice.
Ma per la condotta di costui, o per altri motivi, disgustato
_Ridolfo Varano_ signore di Camerino, e generale dell'armi loro,
inaspettatamente passò alla banda del papa. Il gastigarono i Fiorentini
con far dipignere l'effigie di lui impiccato pe' piedi nel loro
palazzo: del che egli si rise; e una pittura più sconcia degli Otto,
che allora governavano Firenze, fece anch'egli fare in Camerino. Ma
prima di questi avvenimenti, un troppo orribile fatto succedette nella
città di Cesena, che gran discredito diede all'armi pontificie[1840].
Avea quivi messa la sua residenza il sanguinario _cardinal di
Ginevra Roberto_; la sua guardia era di Bretoni. Nel dì primo di
febbraio[1841], perchè uno di questa mala gente volle per forza della
carne da un beccaio, si attaccò una rissa. La disperazione avea preso
quel popolo, perchè i Bretoni, dopo aver consumato tutto il distretto,
erano dietro a divorar anche la città[1842]. Trassero a questo rumore i
cittadini in aiuto del lor compatriotto, e gli altri Bretoni a sostener
il loro compagno. Divenne perciò generale la mischia, e più di trecento
di quegli stranieri rimasero uccisi. Il cardinale pien di furore si
chiuse nella Murata, e mandò per gl'Inglesi dimoranti in Faenza, che
tosto corsero a Cesena, ed ebbero ordine di mettere a fil di spada
quel misero popolo. Con ducento lance vi arrivò ancora _Alberico conte
Barbiano_, che era al servigio della Chiesa. Corsero costoro per la
terra, e fecero ben que' cittadini disperati quanta difesa poterono;
ma soperchiati dall'eccessivo numero di que' barbari, non poterono
lungo tempo reggere all'empito loro. Non vi fu allora crudeltà che
non commettessero i vincitori; fecero un universal macello di quanti
vennero loro alle mani, senza risparmiare vecchi decrepiti, fanciulli,
religiosi, ed anche donne pregnanti. Dalla loro sfrenata libidine niun
monistero di sacre vergini andò esente; tutto in fine fu messo a sacco,
chiese e case. Fu creduto che circa quattro mila persone rimanessero
vittima del barbarico furore; fuggirono quei che poterono; e l'Aucud,
per isgravarsi alquanto da sì grave infamia, mandò un migliaio di donne
scortato fino a Rimini, ritenendo quelle che più furono di soddisfazion
di que' cani. Circa otto mila di que' miseri fuggiti si ridussero a
Cervia e Rimini limosinando, perchè spogliati di tutto. Grande sparlare
che fu per questo de' ministri della Chiesa.

Ma neppur collo spoglio di Faenza e Cesena si saziò l'ingordigia di
questi diabolici masnadieri. Andavano essi chiedendo paghe[1843],
e paghe non venivano. Il perchè, nel giorno primo di marzo il
cardinale legato portatosi a Ferrara, quivi per aver danaro vendè la
desolata città di Faenza a _Niccolò marchese_ d'Este, da cui nel dì
6 d'aprile fu mandato _Selvatico Boiardo_ suo capitan generale con
alquante schiere d'armati a prenderne il possesso. Ma troppo male
impiegata fu quella somma d'oro (e fu di quaranta mila fiorini d'oro);
imperciocchè essendosi nell'ultimo dì d'agosto partito da Ferrara il
cardinal suddetto[1844], _Astorre dei Manfredi_, assistito da _Bernabò
Visconte_, dai Fiorentini e Forlivesi, per una chiavica entrò di
notte in Faenza, e se ne insignorì nel dì 25 di luglio, con restar
sommamente beffato il marchese. Celebraronsi con pomposa solennità
in quest'anno nel giorno ultimo di maggio le nozze di _Francesco
Novello_ figliuolo di _Francesco da Carrara_ signor di Padova con
_Taddea_ figliuola d'esso marchese _Niccolò_. Trattarono in quest'anno
i Bolognesi di pace col papa[1845], e nel settembre la conchiusero,
avendo ottenuta facoltà per cinque anni avvenire di reggersi a comune,
con pagare annualmente alla santa Sede dieci mila fiorini d'oro. In
quest'anno[1846], dacchè _Ridolfo da Camerino_ ebbe volte le spalle
ai Fiorentini, fece lor guerra colle forze del papa; ma ne riportò
solamente danno, e gli fu anche data una rotta dal _conte Lucio_
capitano de' Fiorentini. Reggevasi in questi tempi a comune la terra di
Bolsena. Cadde in pensiero ad alcuni frati minori di sottometterli alla
Chiesa, figurandosi forse di fare un'opera santa e meritevole[1847];
ed essendo il convento loro presso alle mura, v'introdussero una notte
i Bretoni. Il bel guadagno fu, che questi Barbari misero tutta la
terra a sacco, e vi tagliarono a pezzi forse cinquecento tra uomini e
donne. Anche in Foligno fu novità. Sollevatosi parte di quel popolo nel
dì 11 d'agosto, uccise _Trincio de' Trinci_ signore di quella città,
ed imprigionò un suo figliuolo; ma nel dì 22 di dicembre Corrado de'
Trinci, fratello dell'ucciso, di volere di un'altra parte di esso
popolo ricuperò la terra, e cavò di prigione il nipote. Era ogni cosa
in conquasso in questi tempi negli Stati della Chiesa e nel vicinato;
e i Fiorentini e Pisani fecero per forza dir le messe, senza volere
rispettar l'interdetto. Il papa per questo fulminò maggiori scomuniche,
ma senza far mutare cervello a' suoi nemici. _Bernabò Visconte_[1848],
per maggiormente assodare nel partito suo e de' Fiorentini _Giovanni
Aucud_ e il _conte Lucio_ Tedesco da Costanza, diede a cadaun di loro
in moglie due sue figliuole bastarde. Furono composte in quest'anno nel
dì 15 di giugno[1849] le differenze che vertivano fra _Gian-Galeazzo_
Visconte conte di Virtù, e _Secondotto marchese_ di Monferrato, con
avere Gian-Galeazzo accoppiata in moglie al marchese sua sorella
_Violante_, vedova di _Lionetto_ d'Inghilterra, e con promessa di
restituirgli Casale di Santo Evasio, ogni qualvolta fosse mancato di
vita _Galeazzo_ suo padre. Altre promesse fece dipoi Gian Galeazzo al
marchese e ad _Ottone duca di Brunsvich_, venuto apposta da Napoli per
assistere al giovinetto marchese. Ma, siccome vedremo, Gian-Galeazzo
non dovea credere che il promettere seco portasse l'obbligo di mantener
la parola.

NOTE:

[1833] Caresinus, Chron., tom. 12 Rer. Ital. Redusius, Chron., tom. 19
Rer. Ital.

[1834] Giornal. Napol., tom. 21 Rer. Ital.

[1835] Albert. Argentinensis, Chron. Magdeburgense.

[1836] Raynald., Annales Eccles.

[1837] Itinerar. Gregorii XI, P. II, tom. 3 Rer. Italic.

[1838] Vita Gregorii XI, tom. eod.

[1839] Ammirati, Istoria Fiorentina, lib. 13.

[1840] Matth. de Griffon., Chron., tom. 18 Rer. Ital. Cronica di
Bologna, tom. eod.

[1841] Chron. Estense, tom. 15 Rer. Ital.

[1842] Cron. di Rimini, tom. eod. Cron. di Siena, tom. eod.

[1843] Chronic. Estense, tom. 15 Rer. Ital.

[1844] Cronica di Rimini, tom. eod. Annal. Forolivien., tom. 21 Rer.
Ital.

[1845] Cronica di Bologna, tom. 18 Rer. Ital.

[1846] Ammirati, Istor. di Firenze, lib. 13.

[1847] Chron. Estens., tom. 15 Rer. Ital. Cronica di Siena, tom. eod.

[1848] Annal. Mediolan., tom. 16 Rer. Italic.

[1849] Benvenuto da S. Giorgio, Istoria del Monferrato, tom. 23 Rer.
Ital.




    Anno di CRISTO MCCCLXXVIII. Indiz. I.

    URBANO VI papa 1.
    VENCESLAO re de' Romani 1.


Dell'anno presente funestissima sempre fu e sarà la memoria nella
Chiesa pel deplorabile scisma che accadde. Attendeva il pontefice
_Gregorio XI_ a risarcir le chiese di Roma, divenute nido di gufi,
perchè abbandonate per più di settanta anni da' cardinali, che, immersi
nelle delizie di Provenza, niun pensiero si metteano de' loro titoli,
e tutto lasciavano andare in rovina. Scorgendo ancora, che sminuendosi
ogni dì più la forza delle sue armi, più giovevole gli sarebbe riuscita
la pace che la guerra co' Fiorentini e coi lor collegati, adoperò la
mediazione del re di Francia per trattare d'un aggiustamento, nè poco
vi contribuiva _santa Caterina da Siena_. S'interpose ancora _Bernabò
Visconte_[1850]; e però in Sarzana si tenne un congresso, dove spedì
il papa per suo plenipotenziario _Giovanni cardinale_ della Grangia,
vescovo d'Amiens, e v'intervennero quattro ambasciatori _fiorentini_,
quei della _regina Giovanna_, e de' _Veneziani_ e _Genovesi_. In
persona ancora vi fu lo stesso Bernabò Visconte, mostrandosi più degli
altri portato alla concordia[1851]. Il dibattimento fu grande; ma ciò
che arenava l'affare consisteva nella pretensione del papa, che voleva
essere rifatto di ottocento mila fiorini, spesi, come egli dicea, in
questa guerra per colpa de' Fiorentini; laddove i Fiorentini non si
sentivano voglia neppur di pagare un soldo, essendo stati i cattivi
ministri del papa i primi ad offendere. Mentre si agitavano questi
punti, eccoti arrivare la morte di esso papa[1852]. Lo aveano di nuovo
sovvertito i cardinali franzesi per farlo ritornare in Francia, e si
figurò la buona gente che Dio per questo tagliasse il filo de' suoi
giorni, acciocchè si fermasse in Italia la corte pontificia, senza
por mente agli innumerabili disordini e scandali che tennero dietro
alla mancanza di questo pontefice. Succedette la di lui morte nel dì
27 venendo il dì 28 di marzo, e gli fu data sepoltura nella chiesa di
Santa Maria Nuova[1853]. Per tale avvenimento restò sospeso il trattato
della pace; e i ministri adunati in Sarzana se ne ritornarono alle lor
case per aspettar la creazione di un nuovo pontefice. Congregaronsi a'
dì 7 d'aprile a questo fine in conclave i cardinali che si trovavano
allora in Roma[1854]. Quattro soli erano i porporati italiani, dodici
i franzesi. Per cattivo augurio fu preso che in quello stesso giorno
un fulmine entrò nel conclave, e, bruciati alquanti arnesi, uscì per
una finestra. Cominciò tosto la discordia ad imperversare fra loro. I
primi volevano un papa di lor nazione, acciocchè si fermasse in Italia
la sacra corte. Da' Franzesi, che sospiravano di ricondurla di là da'
monti, se ne voleva un franzese[1855]; e fra essi Franzesi quei di
Limoges, che erano i più, particolarmente il desideravano della loro
città. Non fu difficile al popolo romano il conoscere l'intenzion de'
cardinali oltramontani; e però si svegliarono dei tumulti nella plebe,
che gridava: _Romano lo volemo, romano_. Dagli stessi magistrati furono
inviati ambasciatori al sacro collegio, con pregarlo di dare per questa
volta alla Chiesa di Dio un papa romano oppure italiano; e in fine
si venne ad esigerne solamente un romano; e intorno al conclave si
udivano le voci minacciose del popolo che richiedevano lo stesso. In
grande imbroglio ed anche paura si trovavano per questo i cardinali:
laonde, perchè non era creduto alcuno de' quattro porporati italiani
atto a sì sublime ministero, finalmente di concorde volere elessero
nel dì 8 di aprile _Bartolomeo Prignano_ arcivescovo di Bari, di
nazione Napoletano, che si abbattè allora in corte, sul riflesso che
non potendo avere papa un nazionale i Franzesi, avrebbono almeno un
suddito della casa di Francia, cioè della _regina Giovanna_. Accettò
egli, dopo qualche renitenza, o vera o finta, la gran dignità. Ma non
si attentavano i cardinali a pubblicar l'eletto, per timore che, non
essendo romano, rimanessero esposte le lor vite al furore del popolo,
il quale, subodorato che era seguita qualche elezione, più che mai
insolentiva, e dimandava chi era l'eletto.

Ora accadde che venuto ad una finestra il vecchio cardinale di San
Pietro, _Francesco Tebaldeschi_ Romano, per acquetar quel tumulto,
corse voce che egli era eletto papa. Tutti allora a gran voce gridando:
_Viva San Pietro_, corsero alla casa del cardinale, e le diedero il
sacco; tornati poscia al conclave, giacchè era ancor chiuso, rotte
le porte, entrarono dentro, volendo vedere il novello pontefice, e si
diedero a venerare il cardinal di San Pietro, che in fine espressamente
lor disse di non esser egli papa, ma bensì l'arcivescovo di Bari,
personaggio ben più meritevole del triregno. Intanto se ne fuggirono
alcuni de' cardinali, chi in castello Sant'Angelo, e chi nelle fortezze
di Roma. Venuta la mattina del dì 9 di aprile, fece l'arcivescovo di
Bari notificar l'elezione sua ai magistrati della città, che ne furono
contenti, e corsero tosto a rendergli i tributi del loro ossequio. Non
volle egli che si procedesse innanzi, se non venivano i sei cardinali
rifugiati in castello Sant'Angelo, i quali assicurati dal senatore
vennero, ed uniti con cinque altri, rinnovarono l'elezione, che fu di
nuovo accettata. Si cantò dipoi il _Te Deum_, ed intronizzato il papa,
prese il nome di _Urbano VI_. Seguì poi la sua coronazione nel dì 18 di
aprile, giorno solenne, e a tutte le funzioni assisterono per alcune
settimane i sedici cardinali che si ritrovavano allora in Roma; anzi
col consiglio ed assenso de' medesimi furono spedite a tutti i re,
principi e repubbliche le circolari, per notificar loro la canonica
elezione del nuovo papa. Lo stesso scrissero questi porporati ai sei
che erano rimasti in Avignone, di modo che pubblicamente e chiaramente
tanto questi come quelli riconobbero per vero e legittimo pontefice
_Urbano VI_. Ma non si può abbastanza deplorare il tradimento tanti
anni prima fatto da _Clemente V_, con fissare la Sede apostolica di
là dai monti. Quanti disordini da ciò provenissero, l'abbiam finora
veduto. Il massimo forse è quello che ora son per dire. Aveano
ben volontariamente consentito i cardinali franzesi all'elezion di
Urbano; ma non sapeano darsi pace che si fosse guasto il nido delle
lor delizie in Provenza, e che fosse ritornata in Italia la cattedra
pontificia. Falso è quello che si legge presso d'alcuni storici,
cioè che avessero eletto l'arcivescovo di Bari[1856] solamente per
liberarsi dalle violenze de' Romani, facendosi promettere da lui, che
qualor fossero tutti in luogo libero, egli rinunzierebbe il papato.
All'interno lor mal animo e dispiacere s'aggiunsero i disgusti che
in poco tempo riceverono da Urbano[1857]. Era egli in concetto di
menar vita austera, e di nudrir molto zelo per la religione; ma non
abbondava di prudenza, perchè l'alterigia e il credere troppo a sè
stesso e agli adulatori gli toglieva la mano. Dicono ch'egli possedeva
gran probità e molte altre virtù; ma o di queste non aveva egli se
non la superficie, od almeno scomparvero tutte, dacchè fu salito
al pontificato. In vece di usar l'umiltà, che sta bene anche ne'
romani pontefici, per non dire di più; invece di guadagnarsi almeno
sui principii l'affetto de' cardinali, e di lavorare a poco a poco
la riforma della corte pontificia, che veramente gran bisogno avea
di correzione, cominciò egli tosto a trattar con aspre maniere que'
porporati, a detestar la loro dissolutezza, l'avarizia, la simonia,
i conviti, ad esigere la residenza dei vescovi, ed a minacciar varie
novità, tutte bensì lodevoli, ma che toccavano sul vivo chi era usato
alla libertà ed anche al libertinaggio. Di più non ci volle, perchè i
cardinali franzesi concepissero disegni di scisma, per liberarsi da un
pontefice sì contrario ai loro interessi e alle concepute speranze; e
massimamente perchè con rotonde parole disse loro di voler creare tanti
cardinali italiani, che pareggiassero od anche superassero il numero
de' franzesi.

Col pretesto dunque del caldo, i cardinali oltramontani l'un dietro
all'altro usciti di Roma si raunarono nella città d'Anagni, e quivi
diedero principio alle lor conventicole, invitando colà nel dì 20 di
luglio i tre cardinali italiani che erano rimasti col papa, uno de'
quali, cioè _Francesco cardinale_ di San Pietro, mancò poi di vita
nel seguente agosto, con protesta che Urbano era stato legittimamente
eletto, e ch'egli il riconosceva per vero successor di San Pietro.
Comunicati a _Carlo V re di Francia_ i lor disegni, il trovarono
quei cardinali disposto a secondarli per la voglia di riavere un
papa franzese, e di tirar di nuovo oltramonti la corte pontificia.
Alla _regina Giovanna_ di sommo piacere era riuscita (se pur fu vero)
l'elezione d'un papa napoletano[1858], ed avea anche inviato _Ottone
duca di Brunsvich_ suo marito con suntuoso accompagnamento e ricchi
donativi a prestargli ubbidienza. Ma essendo ritornati esso duca e
gli altri uffiziali per alcune cagioni non ben conosciute disgustati
del papa, la regina anch'ella si diede a proteggere l'empie mene de'
cardinali franzesi. Il focoso pontefice si lasciò anche scappar di
bocca, che avrebbe mandata quella regina a filare nel monistero di
Santa Chiara. Gran fuoco partorirono queste parole[1859]. Conobbe
allora, ma troppo tardi, papa Urbano VI, assai informato di queste
macchine, gli amari frutti dell'imprudenza sua nell'essersi scoperto
sì rigido sul principio del suo governo, e ne tentò anche il rimedio
coll'inviare ad Anagni i tre cardinali italiani per placare gli
ammutinati, oppure per propor loro un concilio generale[1860]. Non
fu accettata l'offerta, perchè que' porporati aveano già fisso il
chiodo di ribellarsi. Per sicurezza chiamarono alla lor guardia la
compagnia de' Bretoni comandata da _Bernardo da Sala_, contra di cui
si oppose parte del popolo romano in armi per impedirgli il passaggio.
Bisognò venire ad una battaglia. Fu questa infausta ai Romani; più di
cinquecento rimasero sul campo, moltissimi altri furono fatti prigioni;
e per questo in Roma seguì una fiera sedizione contra di tutti gli
oltramontani, massimamente franzesi, che furono spogliati e messi nelle
carceri. Venne il dì 9 d'agosto, e i dodici cardinali che erano in
Anagni, undici franzesi, e _Pietro di Luna_ spagnuolo, pronunziarono
_papa Urbano_ usurpatore della Sede apostolica e scomunicato. Ciò che
fu più strano, i tre cardinali italiani, cioè quel di Firenze _Pietro
Corsini_ vescovo di Porto, quel di Milano, cioè _Simone da Borzano_
e _Jacopo Orsino_, uomo di somma ambizione, lasciato Urbano, andarono
a trovar gli altri, che erano passati a Fondi, sotto la protezione di
_Onorato conte_ di quella città, divenuto nimico del papa. Tuttavia,
per testimonianza di Tommaso da Acerno[1861], essi non consentirono
all'empie loro risoluzioni.

Quivi nel dì 20 di settembre i suddetti quindici cardinali elessero
un antipapa; e questo infame onore toccò allo zoppo _Roberto
cardinale di Genova_, che già abbiam veduto sì screditato per la
sua crudeltà. Costui prese il nome di _Clemente VII_. Non ad altro
motivo appoggiarono essi la loro sacrilega risoluzione, se non alla
violenza loro usata dai Romani, per cui pretendeano nulla l'elezion
precedente, per difetto di libertà. Il pontefice Urbano VI, trovandosi
abbandonato da tutti i cardinali, nel dì 19 di dicembre (gli Annali
Milanesi[1862] riferiscono ciò al dì 28 d'ottobre; altri anche prima
del dì 20 di settembre) fece una promozione di ventinove cardinali,
tutti persone di merito, che, a riserva di tre, accettarono. Negli
stessi Annali sono descritti uno per uno. Dichiarò parimente privati
della porpora e scomunicati i cardinali ribelli col loro capo. Ed
ecco formato un lagrimevole e terribile scisma, per cui restò dipoi
lungamente sconvolta e lacerata l'occidental Chiesa di Dio, ne
seguirono infiniti scandali, e crebbe a dismisura la depravazion de'
costumi non meno ne' secolari che negli ecclesiastici. Tanto papa
Urbano, quanto l'antipapa Clemente sostennero le loro ragioni alle
corti dei re e principi cristiani. Tennero il partito dell'antipapa
il _re di Francia_, la _regina Giovanna_ di Napoli, la _Savoia_,
ed altri paesi confinanti alla Francia. Pel legittimo pontefice si
dichiararono il resto dell'_Italia_, l'_Inghilterra_, la _Germania_,
la _Boemia_, l'_Ungheria_, la _Polonia_ e il _Portogallo_. Papa Urbano,
perchè il bisogno premeva, nel dì 24 di luglio dell'anno presente fece
pace con _Bernabò Visconte_. Anche i Fiorentini aveano spedita a Roma
un'ambasceria onorevole per riconoscere esso pontefice. Neppur essi
stentarono ad ottener pace da lui, e a condizioni ben diverse dalle
pretese dal precedente papa.

Gravido fu d'altri funesti avvenimenti questo infelice anno. Nel dì 29
di novembre diede fine alla sua vita in Praga _Carlo IV imperadore_,
principe di molta pietà e buona intenzione, ma di poco valore, che
tuttavia fu un eroe a petto del suo successore, cioè di _Venceslao_
suo figliuolo[1863], già eletto re de' Romani, ed approvato poi
anche da _papa Urbano_. Terminò parimente i suoi giorni nel dì 4 di
agosto _Galeazzo Visconte_ signor di Pavia, di molte altre città e
della metà di Milano. Poco si dolsero di sua morte i sudditi suoi,
perchè troppo aggravati da lui in occasion delle guerre passate. Se
gli era attaccato ancora nel crescere degli anni il male de' vecchi,
cioè l'avarizia; e non pagando egli i suoi soldati, cagione era
che seguissero continui furti e rapine. In somma fu uomo cattivo, e
considerato piuttosto come tiranno che come signore. Nel dominio de'
suoi Stati succedette _Galeazzo_ suo figliuolo, soprannominato _conte
di Virtù_, che da lì innanzi fu appellato _Giovan-Galeazzo_[1864]. La
doppiezza ed ingordigia di questo novello principe cominciò tosto a
scoprirsi nell'anno presente. Imperocchè il popolo d'Asti, malcontento
del governo di _Secondotto marchese_ di Monferrato[1865], accordatosi
con un fratello del marchese medesimo, che era governatore della città,
negò ad esso marchese l'ingresso, allorchè egli ritornava da Pavia
colla moglie _Violante_. Gian-Galeazzo, essendo ricorso a lui come
cognato, il marchese non mancò d'unire con lui le sue armi; e fatte
poi di belle promesse per quetare quel popolo, prese il possesso della
città, e mediante una capitolazione cominciò a mettervi il podestà
e gli uffiziali a nome del marchese. Ma fu questa una mascherata;
per tal via Gian-Galeazzo s'impadronì d'Asti, nè più volle renderlo
al cognato; mostrando bene quanto più poderosa sia l'ambizione che
la parentela fra i principi. Era Secondotto un umor bestiale e quasi
furioso. Per minimi accidenti uccideva di sua mano uomini e fanciulli.
Con animo di passare in Monferrato, venne egli nel mese di dicembre a
Cremona; ed arrivato a Langirano sul distretto di Parma, mentre era in
una stalla, preso dal suo furore, strangolar volle un ragazzo di suo
seguito. Allora un Tedesco, per salvar la vita al compagno, sguainata
la spada, tal colpo diede sulla testa al marchese, che da lì a quattro
giorni miseramente spirò l'anima sua, e fu seppellito in Parma[1866].
Succedette nella signoria di Monferrato _Giovanni Terzo_ suo fratello,
tuttavia incapace di governo, il quale nel gennaio seguente costituì
governatore de' suoi Stati il _duca Ottone di Brunsvich_ tornato di
nuovo apposta da Napoli, siccome fedel tutore di quella casa, per
accudire agl'interessi del pupillo principe, e per ricuperare la
città d'Asti: il che non gli venne mai fatto. Mosse in quest'anno
_Bernabò Visconte_ le pretensioni di _Regina dalla Scala_ sua moglie
contra di _Bartolommeo_ ed _Antonio dalla Scala_ signori di Verona
e Vicenza. Cioè pretendeva ella, per essere bastardi i fratelli, di
dover succedere, siccome legittima e naturale, in quel dominio. Nel
dì 18 d'aprile, giorno solenne di Pasqua, entrò all'improvviso il
grande sforzo dell'armi di Bernabò sul Veronese, e quivi fabbricate
due bastie, diede un gran sacco al paese[1867]. Voce comune fu che a
Bernabò non potea mancare la conquista di quelle due città; ma egli
avea al suo soldo _Giovanni Aucud_ co' suoi Inglesi, e il _conte Lucio_
co' suoi Tedeschi, cioè due personaggi avvezzi ai tradimenti, perchè
troppo facili a lasciarsi corrompere dal danaro. Di questo onnipotente
mezzo si servirono gli Scaligeri. Accortosi perciò della trama Bernabò,
licenziati e banditi questi due capitani colla lor gente, diede luogo
ad un trattato d'accordo. Si convenne che gli Scaligeri pagassero a lui
di presente cento sessanta mila fiorini d'oro, e poscia quaranta mila
altri ogni anno per lo spazio di sei anni, in tutto quattrocento mila
fiorini d'oro. Ma questa pace, siccome dirò, solamente seguì nell'anno
susseguente, e diversamente ancora viene raccontato questo fatto dagli
Annali Milanesi e da Daniello Chinazzi[1868]. Secondo essi, _Francesco
da Carrara_ mandò gagliardi soccorsi agli Scaligeri, e i Veronesi non
solamente scorsero tutto il Bresciano, ma anche alzarono quattro bastie
intorno a Brescia, di modo che Bernabò conchiuse nel settembre una
tregua fino al principio di gennaio.

Di maggiore importanza e strepito fu un'altra guerra che si accese
in questo anno: cioè contra dei Veneziani fecero lega insieme i
_Genovesi_, _Francesco da Carrara_ signor di Padova, _Lodovico re_ di
Ungheria e il _patriarca d'Aquileia_. Tutti aveano motivi o pretesti
contra di quella repubblica, la quale in tanto bisogno non contrasse
lega se non coi _Visconti_ e col _re di Cipri_, ma poco o niun soccorso
ne ricavò dipoi. Non si dee tacere che la scintilla di questa atroce
guerra venne dall'Oriente. Nell'agosto dell'anno 1376 i Genovesi,
presa la protezione di _Andronico Paleologo_, figliuolo accecato per
ordine di _Caloianni_ suo padre _imperadore_ vivente, l'alzarono al
trono, con deporre lo stesso suo padre amicissimo de' Veneziani. Per
questa scelleraggine Andronico promise loro il castello e l'isola di
Tenedo. Era quella una fortezza importantissima a cagione del passo
nel mar Maggiore. Ma non ebbero effetto le promesse, perchè quel
governatore, fedele a Caloianni, negò di consegnarla ai Genovesi, anzi
la diede dipoi a' Veneziani. Montarono in furia per questo i Genovesi,
e cominciarono le ostilità per mare contra di loro. Daniello Chinazzi
e Andrea Redusio[1869], scrittori esattissimi e minuti di tutti gli
avvenimenti di questa rabbiosa guerra, narrano i diversi incontri delle
nemiche armate. Favorevole fu in quest'anno ai Veneti la fortuna, e
fra le altre imprese _Vittor Pisani_ general di essi diede una rotta
a _Luigi del Fiesco_ generale de' Genovesi, costringendolo alla fuga,
dopo aver prese cinque loro galee. Maritò _Bernabò_ in quest'anno
_Valentina_ sua figliuola a _Pietro Lusignano_ re di Cipri[1870], e
nell'aprile coll'accompagnamento di secento quarantasei cavalli per
Modena e Ferrara la mandò a Venezia, da dove, scortata da una squadra
di navi veneziane, arrivò in Cipri. Ma non riuscì ad essi Veneti di
ritorre a' Genovesi Famagosta capitale di quell'isola. Loro bensì venne
fatto di obbligare a ritirarsi _Francesco da Carrara_, che avea stretto
d'assedio la terra di Mestre. Fu in quest'anno, correndo il mese di
luglio, in Firenze la congiura de' Ciompi[1871], cioè della più vil
plebe, che saccheggiò e bruciò molti palagi de' nobili. Capo d'essi fu
_Silvestro de' Medici_; ma poco durò la sua autorità, e fu dispersa
quella canaglia. Ampia descrizione ce ne lasciò Gino Capponi, da me
dato alla luce. Stesesi la pessima influenza di questo funestissimo
anno anche a Genova. Benchè _Domenico da Campofregoso_ doge di quella
repubblica tenesse sempre ai fianchi la prudenza nel governo suo,
pure il genio sempre tumultuoso di que' cittadini si mosse a rumore
contra di lui, e nel dì 17 di giugno, in concorrenza di _Antonio
Adorno_[1872], fu eletto doge _Niccolò di Guarco_, uomo manieroso,
ed amico anche de' nobili, che, per assicurarsi della sua signoria,
rinserrò tosto in dure carceri il _Campofregoso_ suo predecessore, e
_Pietro_ di lui fratello.

NOTE:

[1850] Annal. Mediolan., tom. 16 Rer. Ital.

[1851] Leonardus Aretin., Hist., lib. 9.

[1852] Raynaldus, Annal. Eccles.

[1853] Vita Gregorii XI, P. II, tom. 3 Rer. Ital.

[1854] Raynaldus, Annal. Eccles. Vita Gregorii XI, ubi supra.

[1855] Acta apud Papebrochium.

[1856] Georgius Stella, Annal. Genuens., tom. 17 Rer. Ital. Gatari,
Istor. di Padova, tom. eod.

[1857] Thomas de Acerno, P. II, tom. 3 Rer. Ital.

[1858] Giornal. Napolet., tom. 21 Rer. Ital.

[1859] Gazata, Chron. Regiens., tom. 18 Rer. Ital.

[1860] Vita Gregorii XI, P. II, tom. 3 Rer. Ital.

[1861] Thomas de Acerno, Part. II, tom. eod.

[1862] Annales Mediolan., tom. 16 Rer. Ital.

[1863] Albert. Argent., Chronic., Trithem. et alii.

[1864] Annales Mediolan., tom. 16 Rer. Ital. Corio, Istoria di Milano.

[1865] Chron. Estense, tom. 15 Rer. Italic.

[1866] Benvenuto da S. Giorgio, Istor. del Monferrato, tom. 23 Rer.
Ital.

[1867] Annal. Mediolan., tom. 16 Rer. Ital.

[1868] Chinazzi, Istoria, tom. 15 Rer. Ital.

[1869] Andreas de Redusio, Chron., tom. 19 Rer. Italic.

[1870] Cronica Estense, tom. 15 Rer. Ital.

[1871] Gino Capponi, del tumulto de' Ciompi, tom. 18 Rer. Ital.
Ammirati, Istoria di Firenze, lib. 14. Cronica di Siena, tom. 15 Rer.
Ital.

[1872] Georgius Stella, Annal. Genuens., tom. 17 Rer. Ital.




    Anno di CRISTO MCCCLXXIX. Indiz. II.

    URBANO VI papa 2.
    VENCESLAO re de' Romani 2.


Erasi, come abbiam detto, dichiarata in favore dell'_antipapa Clemente
Giovanna regina_ di Napoli, a ciò animata dal re di Francia, per li
motivi politici, ma non cristiani, che abbiamo accennato di sopra. Però
Clemente, affin di confermare nel suo partito i Napoletani, si portò
per mare a quella città[1873]. Fu accolto dalla regina colle maggiori
dimostrazioni d'ossequio, come se fosse stato legittimo papa; ma non
l'intese così il popolo, siccome quello che per _Urbano_, creduto da
essi vero papa, e riguardato come compatrioto, nudriva più affetto,
mirando per lo contrario in Clemente un assassino della Chiesa di Dio.
Fecesi perciò una gran sollevazione contra di lui, di maniera che la
regina Giovanna, temendo anche di sè stessa, il fece sloggiare ben
presto, e ritornare a Fondi. Perch'egli non si teneva quivi sicuro,
nel mese di maggio s'imbarcò co' suoi scomunicati cardinali, a riserva
di due, che lasciò in Italia ad accudire a' suoi interessi; e, dopo
aver corso varii pericoli per le tempeste di mare, nel dì 10 di giugno
arrivò a Marsiglia, e poscia andò a piantare la sua residenza in
Avignone. Fece anch'egli de' nuovi cardinali, fece de' processi contra
di _papa Urbano VI_, scomunicò i di lui cardinali; e siccome Urbano
non men colle armi spirituali che colle temporali avea mossa guerra
a lui e a' suoi aderenti, anch'egli altrettanto praticò, con inviar
quei soccorsi di gente e di danaro che potè alla _regina Giovanna_, al
_conte di Fondi_ e al _prefetto da Vico_, ch'erano della sua fazione. E
qui cominciò a vedersi un mostruoso sconvolgimento nella Chiesa di Dio,
con darsi dall'uno e dall'altro i medesimi vescovati e benefizii[1874]:
dal che nacquero private e pubbliche guerre e stragi. E i grandi,
secondochè l'ambizione o l'interesse consigliava, aderivano a chi
dei due contendenti più loro offeriva, sposando ora l'uno ora l'altro
partito, e prevalendo quasi sempre i cattivi sopra i buoni, e toccando
le chiese a persone indegne con sommo esterminio della disciplina
ecclesiastica tanto ne' secolari che ne' regolari. Molti ancora dei
prelati e preti aderenti ad Urbano furono presi, uccisi od annegati
dai Clementini; e saccheggi, incendii ed ammazzamenti furono parimente
fatti dall'altra parte[1875]. Gran noia e danno recava intanto ai
Romani fedeli di _papa Urbano_ castello Sant'Angelo, perchè tuttavia
detenuto da un uffiziale dell'antipapa; e per questo il papa non potea
abitare al Vaticano. L'assedio vi fu posto, e nel dì 29 d'aprile
venne costretta quella fortezza alla resa colla fame, o piuttosto
con danaro. N'ebbe non poca gioia il pontefice, il quale nello stesso
mese fece predicare la crociata contra dell'antipapa e della regina
Giovanna, e prese al suo soldo la compagnia di San Giorgio, composta
di masnadieri italiani e tedeschi. Spese bene il suo danaro, perchè
costoro diedero una fiera rotta alla compagnia de' Bretoni, che era
a' servigi dell'antipapa, facendone grande strage, e prigioni quasi
tutti i caporali della medesima[1876]. Succedette questo fatto sotto
Marino nel dì 28 d'aprile. _Alberto conte di Barbiano_, ossia di Cuneo,
era il condottiere d'essa compagnia di San Giorgio, a cui si unirono
anche le soldatesche romane. Questo fu il colpo che maggiormente
affrettò l'antipapa a fuggirsene d'Italia. Dopo questi fatti la regina
Giovanna, per placare il popolo, si mostrò inclinata ad abbandonar
l'antipapa, e mandò anche suoi ambasciatori a Roma. Per colpa di
chi avvenisse, nol so dire; ben so che nulla ne seguì; e tornati gli
ambasciatori, continuarono le ostilità fra essa e papa Urbano, il quale
intanto inviperito cercava le vie di torle il regno, siccome in fatti
avvenne dipoi, per quanto vedremo. I Bolognesi[1877], prevalendosi,
di tali sconcerti, si rimisero maggiormente in libertà; e, per meglio
sostenersi, fecero lega coi comuni di Firenze, Perugia e Siena, sempre
nondimeno aderendo ad _Urbano VI_, papa legittimo.

Strepitosa fu nell'anno presente la guerra de' Veneziani e Genovesi.
Il racconto di essa esigerebbe più carte ma io, seguitando la brevità,
ne accennerò solamente i fatti più importanti, rimettendo per gli
altri men riguardevoli il lettore a Daniello Chinazzi[1878], al
Caresino[1879], ai Gatari[1880] e al Redusio[1881]. Di molte prodezze
avea fatto _Vittor Pisani_ coll'armata navale veneta nell'Adriatico;
ma questa armata si trovò molto sminuita e snervata per li patimenti
del verno e per mancanza delle vettovaglie, indarno richieste e indarno
aspettate da Venezia. Tuttavia, essendo sopraggiunta a Pola, dove
egli si trovava, l'armata navale de' Genovesi, comandata dal valoroso
_Luciano Doria_, il Pisani, sopraffatto dalle istanze de' suoi, benchè
alcune delle sue galee gli mancassero, perchè non peranche spalmate,
andò ad assalirla. Crudelissima fu la battaglia nel dì 5 oppure 6 di
maggio; sul principio vi restò morto da un colpo de' nemici il _Doria_
generale de' Genovesi, e presa la capitana. Ma sopraggiunte dieci altre
galee genovesi, poste dianzi in aguato, non potè reggere la flotta
veneta. Quindici galee rimasero in potere de' vincitori con più di due
mila prigioni, parte dei quali fu decapitata dagli inumani Genovesi
in vendetta dell'ucciso generale. Vittor Pisani con sette altre galee
salvatosi, andò a presentarsi al consiglio in Venezia; e quasichè la
sfortuna e l'evento sinistro di un fatto d'arme fosse un delitto, fu,
senza ascoltar sue scuse, cacciato in prigione. Ora per tal vittoria
insuperbiti i Genovesi, si misero in pensiero di procedere innanzi per
espugnar, se poteano, l'inespugnabil città di Venezia. Gran coraggio
facea loro a tale impresa anche _Francesco da Carrara_ signor di Padova
lor collegato, ed implacabil nemico dei Veneziani. Venne anche loro
un abbondante rinforzo di legni, d'armati e di munizioni da Genova,
condotto da _Pietro Doria_, nuovo generale di tutta l'armata. Pertanto
nel dì di Pentecoste comparvero i Genovesi al porto di San Niccolò di
Lido; entrarono in Chiozza picciola, ed unitisi con loro i ganzaruoli,
legni sottili inviati dal Carrarese, nel dì 16 d'agosto diedero un
furioso assalto di molte ore alla stessa città di Chiozza grande, e se
ne impadronirono colla morte di circa ottocento sessanta Veneziani,
e prigionia di circa tre mila e ottocento. Fu data a sacco la misera
città. A tale conquista tenne dietro quella di Loreo, della torre delle
Bebbe e d'altri siti; e la vittoriosa armata scorreva sino a Malamocco,
abbandonato da' Veneziani. Non si può esprimere la costernazione che
tal perdita e il brutto aspetto di peggiori conseguenze cagionarono
nell'animo dei Veneziani, gente in tante altre disavventure sempre
coraggiosa e costante. _Andrea Contareno_ doge non lasciò di far cuore
ad ognuno, e fu risoluto nel consiglio d'inviare ambasciatori a _Pietro
Doria_ per trattar di pace, con un foglio in bianco, per accettar le
condizioni anche più dure, purchè fosse in salvo la libertà di Venezia.
Il signor di Padova, siccome uomo saggio, consigliò di accettar la
pace. Ma il Doria non altra risposta diede agli ambasciatori, se non la
seguente: _Alla fè di Dio, signori Veneziani, non avrete mai pace da
noi, se prima non mettiamo la briglia a quei vostri cavalli sfrenati
che stanno sopra la porta della chiesa di san Marco. Imbrigliati che
sieno, vi faremo stare in buona pace_. E ricusati i prigioni genovesi,
con dire, che sperava di venir presto in persona a liberarli, con
sì aspre maniere li licenziò. L'alterigia genovese fu la salute
di Venezia[1882]. Molto ancora a salvarla contribuì l'ambizione ed
avarizia loro; perciocchè se avessero rilasciata Chiozza al Carrarese,
che ne faceva istanza, per attender essi colla loro armata a maggiori
imprese, forse diverso esito avrebbe avuta la presente guerra. Ma
si può credere che Iddio volesse salva in mezzo a tanti pericoli la
nobilissima città di Venezia.

Spirata la speranza della pace, ad altro non pensarono i saggi
Veneziani che a prepararsi per una gagliarda difesa. Ma ritrovarono
il popolo mal disposto, perchè tutti bramavano per capitano di
mare il valoroso ed innocente _Vittor Pisani_, e questi era nelle
carceri[1883]. Fu dunque presa la determinazione di metterlo in
libertà, con pregarlo di dimenticar le ingiurie, e di avere per
raccomandata la patria: il che non solo promise egli di fare, ma fece
in effetto da lì innanzi con una gloriosa intrepidezza e costanza.
L'allegria e il coraggio per questo si diffuse nel popolo tutto; ed
essendo stato proposto di armare quaranta nuove galee, con promettere
la nobiltà a chi maggiormente impiegasse uomini e denari in soccorso
del pubblico, mirabil cosa fu il vedere la gara de' benestanti che
andavano ad offerir sè stessi, i lor figliuoli, oppur somme rilevanti
di danaro; di modo che in breve tempo fu rimessa in piedi una fiorita
armata di legni e di gente, tutta pronta a dare il suo sangue in
aiuto della patria. Leggesi nelle Storie del Chinazzi e dei Gatari il
ruolo di coloro che generosamente contribuirono ad armare la suddetta
flotta. Capitan generale di essa volle essere lo stesso doge _Andrea
Contareno_; ammiraglio ne fu dichiarato _Vittor Pisani_. Intanto avendo
_Lodovico re d'Ungheria_ inviati a _Francesco da Carrara_ dieci mila
de' suoi combattenti[1884], sotto il comando di _Carlo_ figliuolo del
già _duca di Durazzo_, spedì esso Carrarese _Francesco Novello_ suo
figliuolo colle altre sue forze all'assedio di Trivigi, lasciando che
i Genovesi a lor talento si regolassero nella guerra. Trivigi fece
bella difesa, e deluse tutti gli attentati de' nemici. Moltissimi
fatti d'armi, parte favorevoli, parte contrarii, accaddero dipoi fra
i Veneziani e Genovesi, ch'io tralascio, ristringendomi a dire, che
accidentalmente attaccato il fuoco ad una cocca all'imboccatura del
porto di Chiozza, questi si affondò, e chiuse la bocca di esso porto,
con serrare nello stesso tempo in quella città i Genovesi. Fecero ben
questi delle incredibili prodezze; ma non minori furono quelle de'
Veneziani, i quali finalmente misero il formale assedio alla città di
Chiozza. Prima di questi tempi, cioè nel giugno di quest'anno, era
stato spedito _Carlo Zeno_ valente capitano dai Veneziani in corso
per infestare i Genovesi con nove galee. Diede egli il sacco alla
riviera di Genova; fece di ricchissime prede; e sopra tutto nel dì 17
di ottobre prese una cocca de' Genovesi appellata la Bichignona, la
maggiore e più ricca che allora solcasse il mare, in cui trovò merci di
valore immenso, ascendente, per quanto fu detto, a più di cinquecento
mila fiorini d'oro. Ma avvisato finalmente il Zeno de' bisogni della
patria, lasciò il gustoso mestiere di corsaro, e se ne tornò a Venezia,
conducendo seco quattordici galee, perchè in viaggio s'era accresciuto
il suo stuolo. Con gran giubilo de' suoi concittadini arrivò nel dì
primo di gennaio, e ritrovò che seguitava l'assedio di Chiozza non
senza gran mortalità dall'una e dall'altra parte. Anch'egli fatto
condottiere dell'armata, s'applicò ad obbligar quella città alla resa.

Per dar qualche aiuto a' Veneziani suoi collegati, _Bernabò Visconte_
in quest'anno condusse al suo soldo[1885] la compagnia della Stella,
composta di masnadieri. Capo di essi era _Astorre de' Manfredi_
signor di Faenza, che indarno avea tentato di penetrar nel Modenese
e Bolognese. Spinse il Visconte costoro all'improvviso nel dì 2 di
luglio addosso ai Genovesi. Si fermarono essi a San Pier d'Arena in
numero di circa quattro mila armati, buona parte cavalleria, e fecero
un netto del paese. Perchè in Genova si dubitava di discordia e di
cattive intelligenze, _Niccolò di Guarco_ doge col suo consiglio
giudicò meglio di adoperare l'esorcismo dell'oro per dissipare il
mal tempo. Con diciannove mila fiorini d'oro gl'indusse ad andarsene
con Dio. Andarono; ma che? Siccome gente di niuna fede, nel dì 22
di settembre eccoli comparir di nuovo nella villa d'Albaro presso
alla città. Allora i Genovesi irritati da questo tradimento, presero
le balestre e l'altre armi, e nel dì 24 usciti della città sul
far del giorno, coraggiosamente gli assalirono, li ruppero, e ne
fecero prigionieri assaissimi, con prendere tre bandiere di Venezia
e Milano. Astorre Manfredi fatto prigione, con aver promessa buona
somma di danaro a due Genovesi, in abito da contadino ebbe la fortuna
di salvarsi. Fu intrapreso in quest'anno, siccome dissi, l'assedio
di Trivigi da _Francesco da Carrara_ signor di Padova[1886], e colà
arrivò _Carlo_, soprannominato _dalla Pace_, figliuolo del fu _duca
di Durazzo_, della prosapia di _Carlo II re_ di Napoli, che seco, per
ordine del re d'Ungheria, condusse dieci mila cavalli. Nella Cronica
Estense[1887] non si parla se non di otto cento cavalli. Da Venezia gli
furono spediti ambasciatori per trattare di pace. Nulla si conchiuse
di questo; ciò non ostante, si lasciò egli corrompere dalla sete del
denaro, e permise che i Veneziani introducessero quanta vettovaglia
lor piacque in quella città e in varie castella: il che fu cagione
che i Padovani, trovandosi traditi da chi men lo dovea, sciogliessero
lo assedio di Trivigi. Intanto _papa Urbano VI_ maneggiava un segreto
trattato per condurre esso _principe Carlo_ alla conquista del regno di
Napoli: impresa molto desiderata da _Lodovico re_ d'Ungheria, il cui
odio contro la _reina Giovanna_ non mai s'era rallentato. Per dispor
meglio le cose, se ne tornò Carlo in Ungheria, risoluto di procedere
nell'anno vegnente alla volta di Napoli. Bench'io abbia raccontata
nel precedente anno la discordia di _Bernabò Visconte_ coi fratelli
_Scaligeri_ signori di Verona e Vicenza, pure[1888] vien creduto che
solamente in quest'anno nel dì 13 di maggio seguisse, se non la guerra,
almen la pace fra loro. Vi s'indusse Bernabò, perchè avendo spedito
_Giovanni Aucud_ co' suoi Inglesi, e il _conte Lucio_ Lando co' suoi
Tedeschi ai danni del Veronese, se ne ritirarono dopo venti giorni
con loro perdita: il che fu preso per un tradimento da Bernabò[1889].
Nè volendo egli per questo pagarli, que' masnadieri fecero di gran
saccheggio e bottino sul Bresciano e Cremonese. Li bandì Bernabò, e
pubblicò una taglia contra di loro, ma ciò fu creduto una finzione.
Andarono poi costoro in Romagna, e di là in Toscana.

NOTE:

[1873] Clementis VII Vita, P. II, tom. 3 Rer. Ital. Giornal. Napolet.,
tom. 21 Rer. Ital.

[1874] Theodoricus de Niem., Histor.

[1875] Cronica di Bologna, tom. 18 Rer. Ital. Vita di santa Caterina da
Siena.

[1876] Raynaldus, Annal. Eccles.

[1877] Cronica di Bologna, tom. 18 Rer. Ital.

[1878] Chinazzi, Istor., tom. 15 Rer. Ital.

[1879] Caresin., Chron., tom. 13 Rer. Ital.

[1880] Gatari, Istoria di Padova, tom. 17 Rer. Ital.

[1881] De Redusio, Chron., tom. 19 Rer. Ital.

[1882] Caresin., Chron., tom. 12 Rer Ital.

[1883] Sanuto, Istor. Venet., tom. 22 Rer. Ital.

[1884] Gatari, Istor. di Pad., tom. 17 Rer. Ital.

[1885] Georgius Stella, Annal. Genuens., tom. 17 Rer. Italic.

[1886] Gatari, Istor. di Pad., tom. 17 Rer. Ital.

[1887] Chron. Estense, tom. 15 Rer. Ital.




    Anno di CRISTO MCCCLXXX. Indiz. III.

    URBANO VI papa 3.
    VENCESLAO re de' Romani 3.


Andava sempre più avvalorandosi lo incendio dello scisma. _Papa Urbano_
pien di bile contro di _Giovanna regina_ di Napoli[1890], principal
promotrice, o almeno fomentatrice della deplorabil divisione insorta
nella Chiesa di Dio, nel dì 21 d'aprile la dichiarò con bolla solenne
scismatica, eretica, rea di lesa maestà, privata di tutti i suoi
dominii, confiscati tutti i di lei beni, assoluto ogni suo suddito
dal giuramento di fedeltà. Fulminò ancora le censure e la sentenza di
deposizione contro _Bernardo da Caors_ arcivescovo di Napoli, per aver
egli prestata ubbidienza all'_antipapa Clemente_. E diede per pastore
a quella chiesa _Luigi Bozzuto_ nobile napoletano, che fu per questo
aspramente perseguitato dalla regina Giovanna. Ma i suoi principali
maneggi furono con _Lodovico re d'Ungheria_ e _Polonia_, offerendogli
il regno di Napoli, acciocchè colle sue armi calasse in Italia.
Lodovico, siccome quegli che da gran tempo temea che Giovanna chiamasse
alla successione di quel regno qualche straniero, ed insieme amava
_Carlo dalla Pace_ sopra mentovato, principe suo nipote; non volle
già egli, per essere vecchio, accudire in persona a quell'acquisto,
ma bensì condiscese che esso Carlo, sbrigato che fosse della guerra
co' Veneziani, marciasse alla volta di Napoli colle sue armi, per
detronizzar la regina. Ora papa Urbano, per effettuar questo disegno,
trovandosi scarso di danaro, e conoscendo la necessità di averne,
giacchè la pubblicazion della crociata poco fruttava, non lasciò
indietro mezzo alcuno per raunarne alle spese della Chiesa romana e
delle altre ancora[1891]. Perciò riservò a sè stesso le rendite di
tutti i beneficii vacanti; vendè a' cittadini romani assaissimi stabili
e diritti delle chiese e dei monisteri di Roma, con ricavar da tali
alienazioni più di ottanta mila fiorini di oro. Passando anche più
innanzi, a misura dei bisogni, vendè poscia o convertì in moneta insino
i calici d'oro e d'argento, le croci, le immagini de' santi, e gli
altri mobili preziosi d'esse chiese[1892]. Diede inoltre nel dì 30 di
maggio di quest'anno facoltà a due cardinali d'impegnare o alienare i
beni mobili ed immobili delle altre chiese, ancorchè contraddicessero
i prelati, i capitoli e i titolari de' benefizii. Poco meno faceva in
Francia l'antipapa Clemente. Tutto era ben impiegato per sostenere il
loro impegno. La causa di Dio si allegava da entrambi, ma ognuno teneva
per consigliera anche l'ambizione. Intanto in Napoli non s'ignorava
il disegno del papa e di _Carlo dalla Pace_, anzi dappertutto se ne
discorreva senza riguardo alcuno[1893]. Però la _regina Giovanna_
pensando alla propria difesa, e sperando assai nell'aiuto della
Francia, dappoichè Dio non le avea data successione, e il figliuolo
suo già condotto in Ungheria dovea essere mancato di vita; nel dì 29
di giugno dell'anno presente adottò per suo figliuolo _Lodovico duca di
Angiò_, fratello di _Carlo V re_ di Francia, soprannominato il Saggio,
e ciò fece con partecipazione ed assenso dell'antipapa Clemente;
affrettando quel principe ad accorrere in aiuto suo, prima che
arrivasse il turbine che la minacciava dalla parte dell'Ungheria. Ma
perchè nel settembre terminò il suddetto re Carlo i suoi giorni, cotal
mutazione ritardò poi di troppo la venuta di esso Lodovico d'Angiò in
Italia.

Continuarono i Veneziani con gran vigore per alcuni mesi ancora ad
assediare la città e il porto di Chiozza, dove erano rinserrati i
Genovesi[1894]; nel qual tempo seguirono molti fatti d'armi e di
singolar bravura dall'una e dall'altra parte. Ma sempre più veniva
mancando agli assediati la provianda; e quantunque da Genova fosse
venuta un'armata nuova di ventitrè galee e di alcuni altri legni
minori per dar loro soccorso, niuna via trovò questa per mettere
gente in terra e sovvenire al bisogno de' suoi nazionali; tante erano
le guardie e i passi presi dai Veneziani. Finalmente, vinti dalla
fame, i Genovesi, nel dì 21 di giugno mandarono ambasciatori al _doge
Contareno_, e si renderono a discrezione. Circa quattro mila d'essi
e di altri loro ausiliarii rimasero prigioni, e furono condotti alle
carceri di Venezia. Nel dì 24 il doge trionfante entrò in Chiozza.
Vennero alle mani dei vincitori diciannove galee, assaissimi burchi
e barche colle lor munizioni, e copiosa quantità di sale. Tutto il
rimanente, secondo le promesse, fu lasciato in preda alle soldatesche.
Ed ecco dove andò a terminare il grave pericolo della nobilissima
città di Venezia e la albagia de' Genovesi. Erasi intanto l'armata
navale d'essi Genovesi, che navigava nell'Adriatico, accresciuta sino
a trentanove galee, e sei galladelle. Con queste forze essi nel dì
primo di luglio presero la città di Capo d'Istria, e la donarono al
patriarca d'Aquileia, a cui i Veneziani la ritolsero nel dì primo di
agosto per valore di _Vittor Pisani_, il quale con quarantasette galee
ben armate fu inviato colà. Ma nel calore di queste imprese caduto
infermo esso Pisani, nel dì 13 del mese suddetto gloriosamente diede
fine alla sua vita[1895]. Impadronironsi poscia i Genovesi della città
di Pola, e la consegnarono alle fiamme. Ribellossi ancora alla signoria
di Venezia Trieste nel dì 26 di giugno, e si sottomise al patriarca
d'Aquileia. Tralascio altri fatti; ma non debbo tacere che _Francesco
da Carrara_ nel maggio e nei seguenti mesi tornò a stringere d'assedio
la città di Trivigi, e l'avea ridotta quasi agli estremi per mancanza
di vettovaglie. Fecero sforzi grandi i Veneziani per soccorrerla di
viveri, e riuscì loro di introdurvene, ma non tanto da assicurarla per
l'avvenire; e massimamente peggiorò lo stato di quella città, dacchè
il Carrarese nel novembre e dicembre s'impossessò di Porto Buffaledo e
di Castelfranco. Perciò anche dopo la liberazion di Chiozza, seguitò la
repubblica veneta ad essere in mezzo a gravissime burrasche.

Intanto _Carlo dalla Pace_, nipote del re d'Ungheria, con
consentimento, oppure coll'ordine d'esso re, sul principio d'agosto
si mosse da Verona con mille lancie di buoni combattenti ungheri,
e cinquecento arcieri (negli Annali di Milano[1896] è scritto che
avea seco nove mila Ungheri), premendo più a lui il suo disegno
per la conquista del regno di Napoli, che i vantaggi della lega
contra de' Veneziani; e per gli Stati del marchese d'Este arrivò sul
Bolognese[1897], dove la sua gente, benchè amica, trattò il paese da
nemico. Andò sino a Rimini, ed era per continuare il viaggio da quella
parte, quando i fuorusciti fiorentini, che erano molti e potenti in
questi tempi, l'indussero a cangiar cammino[1898]. Aveano essi fatto
prima venire la compagnia di San Giorgio, comandata da _Alberico conte_
di Barbiano, sul Pisano, Sanese e Fiorentino, sperando di obbligare
i cittadini dominanti a rimettergli in città. Ma _Giovanni Aucud_,
preso per loro generale dai Fiorentini, e il _conte Averardo di Lando_
lor capitano gli aveano fatti tornare indietro con poco lor gusto.
In Toscana parimente era capitata la compagnia scemata di molto de'
Bretoni, ma fece anche essa poche faccende. Le speranze dunque date da
essi fuorusciti a Carlo dalla Pace gli fecero prendere il viaggio per
la Toscana, figurandosi egli, se non potea conquistar terre, almeno di
esigere ricche contribuzioni da quelle contrade. Gubbio se gli diede.
Città di Castello fu vicina a far lo stesso, se non che, scoperto a
tempo ch'egli veniva non per bene altrui, ma solo per pagar la sua
gente colla libertà dei saccheggi, restò rotto il contratto. Arrivò
egli nel settembre alla città d'Arezzo. I Bostoli ed Albergotti, dopo
aver cacciati i loro avversarii, signoreggiavano dianzi in quella
città, e vi aveano già ricevuto gli uffiziali di esso principe Carlo,
ma con provar ben tosto gli effetti della lor balordaggine in aver
messa la città e la fortezza in mano di gente barbara e senza fede,
perch'essa da lì a non molto fece balzar le teste agli stessi Bostoli
suoi benefattori ed amici. Siccome padrone assoluto di quella città,
_Carlo dalla Pace_ fece ivi battere sua moneta, e cominciò a martellare
i Sanesi per aver danaro. Ne smunse due mila fiorini d'oro e molta
vettovaglia. A sommossa poi de' banditi fiorentini minacciava la
città di Firenze, ed uscì anche in campagna co' suoi Ungheri e colla
compagnia dei Bretoni; ma essendosi postato a' confini Giovanni Aucud,
generale de' Fiorentini e gran maestro di guerra, con un bell'esercito,
gli fece tosto perdere la voglia di passar oltre. Mise dunque, pel
suo meglio, in trattato d'accomodamento le controversie, e, lasciando
burlati i fuorusciti, stabilì un accordo co' Fiorentini, da' quali
ricavò, sotto lo specioso titolo di prestito, quaranta mila fiorini
d'oro, e promessa di non dar aiuto alla _regina Giovanna_, con altri
patti. Non gli era mai d'avviso di levarsi di Toscana: tal paura gli
era saltata addosso. Però, lasciata la città di Arezzo in cattivo
stato, cavalcò alla volta di Roma, dove giunse prima che terminasse
l'anno corrente, ricevuto con gran festa da _papa Urbano VI_[1899], che
il dichiarò senatore di Roma, e seco andò facendo le disposizioni per
assalire nell'anno vegnente il regno di Napoli.

Due matrimonii seguirono nell'anno presente in Milano[1900], amendue
colla dispensa di papa Urbano, cioè quello di _Violante_, sorella
di _Gian-Galeazzo_ conte di Virtù, e già vedova di due mariti, con
_Lodovico Visconte_, suo cugino carnale, perchè figliuolo di Bernabò.
Anche lo stesso Gian-Galeazzo nel dì 2 d'ottobre prese per moglie
_Caterina_ figliuola del medesimo Bernabò, sua cugina carnale. Nè si
dee tacere che due anni prima, trovandosi il regno di Sicilia diviso
fra due fazioni, ed essendo la principessa _Maria_, erede di quel
regno, come in prigione[1901], aspirò Gian-Galeazzo alle nozze della
medesima, e ne seguirono anche gli sponsali, con patto che il Visconte
spedisse colà un corpo di combattenti per mettere in libertà quella
principessa, e ricuperar le terre occupate dai baroni; e similmente,
ch'egli nel termine di un anno passasse in persona in Sicilia. Ma,
scoperto questo trattato, il _re d'Aragona_, che, oltre all'avere
in quell'isola il suo partito assai forte, non sapea digerire che un
sì bel regno uscisse fuori della sua real casa: inviò nel precedente
anno tre galee nel mare di Pisa ad aspettare che gli uomini d'armi del
Visconte uscissero di Porto Pisano in navi, per andare in Sicilia.
Seguì battaglia fra loro, e rimasero fracassati i Lombardi. Per
questo accidente sinistro andò a monte il divisato matrimonio colla
principessa, ossia regina di Sicilia[1902], la qual prese dipoi per
marito _Martino_ della schiatta dei re aragonesi. Conseguentemente
anche Gian-Galeazzo si accoppiò con _Caterina_ sua cugina, sperando
col mezzo di tale unione di allontanare il suocero e zio Bernabò da
pensieri maligni contra di lui e de' suoi stati.

NOTE:

[1888] Chron. Estense, tom. 15 Rer. Ital.

[1889] Annales Mediolan., tom. 16 Rer. Ital.

[1890] Raynaldus, Annal. Eccles.

[1891] Theodericus de Niem., lib. 1, cap. 22.

[1892] Raynaldus, Annal. Eccles.

[1893] Vita Clementis Antipap., P. II, tom. 3 Rer. Italic.

[1894] Chinazzi Istor., tom. 15 Rer. Ital. Gatari, Istor. di Padova,
tom. 17 Rer. Ital.

[1895] Caresin., Chron., tom. 12 Rer. Ital. Chron. Estense, tom. 15
Rer. Ital.

[1896] Annal. Mediolan., tom. 16 Rer. Ital.

[1897] Cronica di Bologna, tom. 18 Rer. Ital.

[1898] Cronica di Siena, tom. 15 Rer. Ital. Ammirati, Istoria di
Firenze, lib. 15.

[1899] Cronica di Rimini, tom. 15 Rer. Ital.

[1900] Annales Mediolan., tom. 16 Rer. Italic.

[1901] Corio, Istor. di Milano.




    Anno di CRISTO MCCCLXXXI. Indizione IV.

    URBANO VI papa 4.
    VENCESLAO re de' Romani 4.


In quest'anno ancora seguitò la guerra fra i Veneziani e Genovesi per
mare[1903]; e _Carlo Zeno_, valente generale de' primi, fatti quanti
danni potè agli altri, conservò l'onor della patria colle sue navi
in corso. Ma per la guerra di terra non fu già propizia la sorte ai
Veneziani. _Francesco da Carrara_ continuava l'assedio o blocco di
Trivigi, ed avendo occupate varie castella e paesi d'intorno, impediva
ai Veneziani il recar soccorso a quell'afflitta città. Però il senato,
che per le passate disgrazie si trovava esausto di denaro e scarso di
combattenti, pensò ad abbandonar la terra, per attendere unicamente al
mare, dove tuttavia erano assai forti i maggiori loro avversarii, cioè
i Genovesi. Trivigi non si potea lungo tempo sostenere: ma piuttosto
che lasciarlo cadere in mano del Carrarese, determinarono i Veneziani
di donare ad altri quella città: tanto era l'odio che gli portavano, e
sì forte il riguardo ch'egli maggiormente non s'ingrandisse. Spedirono
dunque _Pantaleon Barbo_ a _Leopoldo duca d'Austria_, offerendogli
Trivigi, purchè egli prendesse a far guerra contra del Carrarese. Nel
dì 2 di maggio diedero essi al duca il possesso di quella città: il che
fu una stoccata al cuore di _Francesco da Carrara_, il quale, dopo aver
ridotto Trivigi alle estremità, si vide sul più bello tolto il boccone
di bocca. Pertanto ordinò egli nel dì 6 di maggio che il suo campo,
giacchè il duca era in viaggio, si levasse di sotto a quella città. Ma
venendo Pantaleon Barbo suddetto colà con due carrette cariche di panno
d'oro e d'argento, per regalare il duca d'Austria alla sua entrata
in Trivigi, inciampato nelle truppe padovane, fu preso con tutto il
suo equipaggio, e condotto a Padova sotto buona guardia. Era egli il
maggior nemico che si avesse il Carrarese; e tuttochè graziosamente
fosse rimesso in libertà, con promessa di non essergli contro, pure
operò peggio di prima. Nel dì 7 del mese suddetto arrivò il duca
Leopoldo con circa dieci mila cavalli nei contorni di Trivigi, e nel
dì 9 fece la sua solenne entrata in essa città. Poco si fermò egli,
e, lasciato quivi un copioso presidio, se ne tornò in Germania. Ed
intanto il Carrarese seguitava a prendere le castella del Trivisano con
istupor d'ognuno, e vi faceva inalberar le bandiere del re d'Ungheria,
con dire di essere suo servitore. Di pace intanto si trattava alla
gagliarda fra i Veneziani e la lega. Erasi interposto _Amedeo conte
di Savoia_, duca di Chablais, e marchese d'Italia, principe allora di
sommo credito, per quetar tanti turbini; e per la fede che ebbero in
lui tutti gl'interessati, fu egli appunto accettato come mediatore
e compromessario di sì gloriosa impresa. A questo fine concorsero
a Torino le ambascerie del _re d'Ungheria_, de' _Veneziani_, de'
_Genovesi_, del _signore di Padova_, e del _patriarcato d'Aquileia_,
che, per la morte del patriarca _Marquardo_, succeduta in quest'anno,
si trovava allora mancante di pastore. Proferì il conte di Savoia il
suo laudo nel dì 8 d'agosto in Torino[1904], in cui decretò che il
castello di Tenedo fosse rimesso in sua mano per due anni, dopo i quali
lo dovesse spianare; che al Carrarese si restituissero alcuni luoghi,
ed egli fosse disobbligato dai patti della pace dell'anno 1372, con
altre condizioni ch'io tralascio. Da questa concordia restò escluso
_Bernabò Visconte_. Non si può abbastanza esprimere l'universale
allegria che questa pace produsse, massimamente nei popoli ch'erano
mischiati nella guerra. E allora fu che il senato veneto mantenne la
data parola a chi più degli altri si era segnalato in aiuto della
patria, con avere specialmente alzate alla nobiltà veneta trenta
famiglie popolari.

Era già pervenuto a Roma _Carlo dalla Pace_ colla sua armata, siccome
avvertimmo di sopra[1905]. Il _pontefice Urbano_ non solamente
l'investì del regno di Napoli con sua bolla data nel dì primo di
giugno, ma solennemente ancora di sua mano il coronò nel giorno
seguente in tal congiuntura; e giacchè questo pontefice era tutto
pieno di pensieri temporali, si obbligò ancora esso Carlo di conferire
il principato di Capoa a _Francesco Prignano_ nipote di lui, cioè la
miglior parte del regno, conquistato ch'egli l'avesse. L'ardore con
cui Urbano procedeva in questo affare, più che mai comparve; perciocchè
allora fu specialmente[1906], che spogliò chiese ed altari per fornir
di moneta questo suo favorito campione. Seco inoltre unì quante truppe
potè, e colla sua benedizione l'inviò contro la _regina Giovanna_. Avea
questa riposte le sue speranze nel valore di _Ottone duca di Brunsvich_
suo consorte, e nelle fallaci promesse de' baroni napoletani[1907]. Ma
era troppo divisa la cittadinanza di Napoli. Volevano alcuni la regina,
altri papa Urbano, altri il re Carlo. Si oppose Ottone sulle frontiere
all'esercito nemico; ma gli convenne ritirarsi[1908]. Inoltratosi il
re Carlo fin sotto a Napoli, dove s'era afforzato il duca Ottone, fu
creduto che si verrebbe a battaglia; ma trovaronsi traditori che nel
dì 16 di luglio aprirono una porta della città al re Carlo. Entrato
ch'egli fu, Ottone, dopo aver trucidato cinquecento de' nemici, si
ridusse ad Aversa, e la regina in Castel Nuovo, dove restò assediata e
in gravi angustie, perchè per balordaggine de' suoi ministri si trovò
sfornita di vettovaglia. Fu dunque obbligata a capitolare, che se nel
termine di alquanti giorni non veniva tal forza che la liberasse, ella
si renderebbe al re Carlo, il quale nello stesso tempo mostrava delle
buone intenzioni per lei. Perciò il duca Ottone nel dì 25 d'agosto,
ultimo della capitolazione fatta, calato da castello Sant'Ermo, andò
con sue genti a tentar la fortuna, ed attaccò un fiero combattimento
coll'esercito del re Carlo. Ma essendo stato ucciso _Giovanni marchese
di Monferrato_, che militava con lui (ed ebbe perciò successore nel
dominio dei suoi stati _Teodoro II_ suo minor fratello), e lo stesso
duca Ottone nel calor della battaglia essendo restato gravemente ferito
(non si sa se da' suoi o da' nemici) e poi fatto prigione, si mise in
rotta e fuga tutto l'esercito suo. Questa vittoria decise del resto. La
_regina Giovanna_ rendè sè stessa e i castelli nel giorno seguente al
re vincitore, e fu poi mandata prigioniera al castello di San Felice.
La maggior parte delle terre a lui parimente prestò ubbidienza. Nel
dì primo di settembre arrivò a Napoli il conte di Caserta con dieci
galee di Provenza, credendo di soccorrere la regina; ma ritrovò cielo
nuovo in quelle parti. All'incontro giunse a Napoli _Margherita_,
moglie del _re Carlo_, con _Ladislao_ e _Giovanni_ suoi figliuoli nel
dì 11 di novembre, e nel dì 25 fu coronata regina dal cardinale legato
apostolico con gran festa ed allegrezza di quel popolo, che per suo
costume ogni dì vorrebbe dei re nuovi.

Accaddero in quest'anno le calamità della città di Arezzo[1909]. Avea
il _re Carlo_ inviato colà per suo vicario _Giovanni Caracciolo_.
I mali suoi portamenti, oppur la giustizia severa ch'egli
esercitava[1910], cagion furono che la fazion guelfa, avendo prese
le armi, il costrinse a ritirarsi nella fortezza. Era il mese di
novembre, e trovavasi allora nel territorio di Todi colla compagnia di
San Giorgio il conte _Alberico da Barbiano_, cioè, come già dissi, il
più valente condottier d'armi che s'avesse allora l'Italia. Era egli
in questi tempi ai servigi del re Carlo, e forse principalmente per
la di lui buona condotta e bravura erano procedute con tanta felicità
le battaglie e la conquista del regno di Napoli. Fu il conte chiamato
con premurose lettere dal Caracciolo; ed egli, andato colà, ed entrato
nel castello, senza che gli Aretini avessero punto provveduto alle
difese, nel dì 18 di novembre piombò co' suoi masnadieri nella città,
e diede un orrido ed universal sacco alle case non meno dei Guelfi
che de' Ghibellini, senza risparmiar le chiese, i monisteri e l'onor
delle donne. Ser Gorelli poeta aretino d'allora vien descrivendo
tutte le enormità di quella tragedia. Boniforte Villanuccio, mandato
dipoi colà dal re Carlo, fece del resto, e finì di pelare l'infelice
città. Rimase perciò essa affatto desolata, e gli abitatori suoi per
la maggior parte si sbandarono chi qua chi là, accattando il pane per
sostenersi in vita. Un'altra funesta scena succedette in quest'anno
in Verona[1911]. Signoreggiavano quivi i due fratelli bastardi
_Bartolomeo_ ed _Antonio dalla Scala_. La matta voglia di non aver
compagni sul trono instigò il minore, cioè Antonio, a levar di vita il
fratello. Non era a lui ignoto che Bartolomeo andava di notte con un
solo compagno a solazzarsi con una sua amica: il che diede a lui campo
di levarlo senza fatica e tumulto dal mondo. Nella mattina adunque
del dì 13 di luglio fu ritrovato morto esso Bartolomeo con ventisei
ferite nel corpo, e trentasei in quello del suo compagno, davanti
alla porta d'un certo Antonio Veronese. Finse il malvagio fratello
d'esserne estremamente conturbato, e fece martoriare e poi morire la
donna ed alcuni suoi parenti innocenti, come se fossero stati autori
dell'omicidio; ma ben conobbero i saggi, e più lo conobbe _Francesco
da Carrara_, da qual mano era venuto il colpo; e perchè ciò gli scappò
di bocca, e fu riferito ad Antonio, questi non gliela perdonò mai più.
Fin qui la Provenza s'era mantenuta sotto l'ubbidienza dei re di Napoli
con altre terre del Piemonte[1912]. _Clemente VII_ antipapa, dacchè
intese conquistato dal _re Carlo_ il regno di Napoli, ed imprigionata
la _regina Giovanna_, investì d'esso regno _Lodovico duca_ d'Angiò,
zio del re di Francia, perchè già adottato da essa regina; e questi si
mise anche in possesso della felice contrada della Provenza, benchè non
senza molte opposizioni e contrasti d'alcuni di que' popoli.

NOTE:

[1902] Fazellus de Reb. Siculis.

[1903] Gatari, Istor. Padov., tom. 17 Rer. Ital. Redusio, Chron., tom.
19 Rer. Ital.

[1904] Chron. Estense, tom. 15 Rer. Ital.

[1905] Raynaldus, Annal. Eccles.

[1906] Theodoric. de Niem., Gobelinus, et alii.

[1907] Giornal. Napolet., tom. 21 Rer. Ital.

[1908] Bonincontrus Morigia, Annal., tom. 21 Rer. Italic.

[1909] Gorelli, Chron., tom. 15 Rer. Ital.

[1910] Bonincontrus, Annal., tom. 21 Rer. Ital.




    Anno di CRISTO MCCCLXXXII. Indiz. V.

    URBANO VI papa 5.
    VENCESLAO re de' Romani 5.


_Lodovico duca d'Angiò_, che a tempo non era potuto venire in Italia
per impedir la caduta e prigionia della _regina Giovanna_, si mise
in quest'anno in cuore di liberarla dalle mani del _re Carlo_. A tale
effetto raunò un formidabile esercito di Franzesi e d'altre nazioni.
Costume è de' popoli, ed anche de' principi, siccome abbiam detto più
volte, d'ingrandire a dismisura il ruolo delle armate. Oltre all'autore
della Cronica di Forlì[1913], il Gazata[1914], vivente allora, giugne a
dire che il di lui esercito ascendeva a sessantacinque mila cavalieri.
L'autore degli Annali Milanesi[1915] gliene dà quarantacinque mila.
Ma il Cronista Estense[1916] e Matteo Griffoni[1917] con più giudizio
scrissero ch'egli entrò in Italia con quindici mila cavalli, e tre
mila e cinquecento balestrieri; ed avea seco _Amedeo conte di Savoia_,
principe di gran riputazione. Era questo duca d'Angiò, se si ha da
credere al Gazata, uomo crudelissimo, e da tutti odiato in Francia.
Vantavasi egli di venire in Italia per abbattere _papa Urbano_,
giacchè egli riconosceva l'antipapa Clemente per vero papa. Rapporta
il Leibnizio[1918] un atto curioso d'esso Clemente, cioè una bolla
di lui, colla quale instituisce e dona al suddetto duca d'Angiò e a'
suoi discendenti il _regno dell'Adria_, formandolo colle provincie
della marca di Ancona e Romagna, col ducato di Spoleti, colle città
di Bologna, Ferrara, Ravenna, Perugia, Todi, e con tutti gli altri
Stati della Chiesa romana, a riserva di Roma, Patrimonio, Campania,
Marittima e Sabina. Dio non permise poi un sì grave assassinio allo
stato temporale de' romani pontefici. Quell'atto vien riferito da esso
Leibnizio nell'anno presente 1382. Ma ivi si legge: _Datum Spelunga
Cajetanae Dioecesis XV kalendas maji, pontificatus nostri anno primo_:
note indicanti l'anno 1379. Ma non par molto verisimile che, stando
allora l'antipapa nel territorio di Gaeta, ideasse così di buon'ora
uno smembramento tale degli Stati della Chiesa. Comunque sia, affine
di potere sicuramente passare per gli Stati de' Visconti, _Lodovico_
cercò l'amicizia di _Bernabò_, e si convenne che il Visconte darebbe
in moglie _Lucia_ sua figliuola ad un figliuolo d'esso duca, e gli
presterebbe quaranta mila fiorini d'oro, con altri patti d'assistenza
per la conquista del regno di Napoli[1919]. Negli Annali Milanesi[1920]
è scritto avergli Bernabò promesso ducento mila fiorini d'oro a titolo
di dote: e lo stesso autore, siccome il giornalista napoletano[1921],
ci conservarono il registro dell'insigne nobiltà e baronia che
accompagnò esso duca d'Angiò a questa spedizione. Fece Bernabò quante
finezze potè all'Angioino nel suo passaggio; passaggio ben greve ai
territorii, che tanta cavalleria ebbero a mantenere, e sofferir anche
lo spoglio delle case. Furono ben trattati i Bolognesi; e _Guido da
Polenta_ signor di Ravenna alzò le bandiere d'esso duca di Angiò[1922].

Aveva il _re Carlo_ spedito il _conte Alberico da Barbiano_ con
trecento uomini d'armi per opporsi a questo passaggio. Per tale, benchè
picciolo, aiuto Forlì e Cesena tentate dal duca si sostennero, e vi
furono solamente bruciate alcune ville. Anche _Galeotto Malatesta_
negò la vettovaglia. Ciò non ostante, e quantunque Alberico avesse dato
il guasto a tutto il foraggio del paese di là da Forlì, pure l'armata
angioina nel mese d'agosto passò oltre, ed essendosegli data Ancona,
arrivò finalmente nel regno di Napoli. L'autore della Cronica di Rimini
scrive[1923] d'aver veduto passar quest'armata, e parve a lui e ad
altri vecchi pratici della guerra di non essersene mai veduta una sì
grossa, nè di più bella gente, di modo che comunemente si credeva che
fossero più di quaranta mila cavalli. Intanto il re Carlo, sentendo
qual turbine terribile romoreggiasse contra di lui, secondo la mondana
politica credette non essere più da lasciare in vita l'imprigionata
_regina Giovanna_. Sui principii la trattò egli con assai umanità, le
fece anche delle carezze, sperando d'indurla a cedere in suo favore non
solo il regno di Napoli, ma anche la Provenza[1924]. Tale nondimeno era
l'odio che in suo cuore covava essa regina contra di questo ladrone
(così ella il chiamava), che mai non volle consentire. Arrivate
le galee di Marsiglia, siccome dissi, troppo tardi in aiuto suo,
allora il re Carlo rinforzò le batterie, acciocchè essa confessasse
d'essere trattata da madre, e comandasse ai Provenzali di ricevere
esso re Carlo per signore. Finse ella di acconsentire, ma come furono
condotti alla presenza sua gli uffiziali di quelle galee, da donna
magnanima disse loro quanto potè di male del re Carlo, ordinando che
si sottomettessero, non mai a quell'assassino, ma bensì a _Lodovico
duca d'Angiò_, eletto da lei per suo erede; e che per conto di lei ad
altro non pensassero se non a farle il funerale, e a pregar Dio per
l'anima sua. Da ciò venne che il _re Carlo_ la fece chiudere in dura
prigione; ed allorchè intese che con tante forze era per venire il duca
d'Angiò per liberarla, nel dì 12 di maggio, siccome hanno i Giornali
di Napoli[1925], oppure nel dì 22, come ha il testo di Teodorico
di Niem[1926], o col veleno, oppure, come fu voce e credenza più
accertata, con laccio di seta la fece privar di vita, e poscia esporre
il suo cadavero, acciocchè fosse veduto da tutti. Tal fine ebbe la
misera regina, la cui fama di molto restò annerita per la morte del suo
primo marito Andrea, in cui certo è che ebbe mano. Tristano Caracciolo,
scrittore di gran senno ed onoratezza, da lì a cent'anni fece assai
conoscere che nel resto delle azioni sue fu principessa giusta, saggia
e degna di lode, benchè con fine sì ignominioso miseramente terminasse
la vita.

Entrato il _duca d'Angiò_ per la parte d'Abruzzo nel regno di Napoli,
fu messo in possesso dell'importante città dell'Aquila, datagli da
_Ramondaccio Caldora_. Ebbe Nola, Matalona, ed altre città e terre.
Seco fu una gran frotta di baroni napoletani, che aveano tutti sposato
il partito di lui e dell'infelice regina. Veggonsi essi ad uno ad uno
annoverati dal Buonincontri ne' suoi Annali[1927]. E quindi nacque
la fazione _angioina_, che lungo tempo durò poi, e tenne diviso quel
regno. Per mediazione di _papa Urbano_ condusse il _re Carlo_ al
suo soldo _Giovanni Aucud_ con due mila e ducento cavalli[1928], che
nel dì 22 d'ottobre giunse a seco unirsi. Così venne egli ad avere
quattordici mila cavalli al suo servigio; ma il _duca d'Angiò_ ne
contava molte migliaia di più. Avrebbe il re potuto venire ad un fatto
d'armi, siccome bramavano gli avversarii franzesi; ma, per consiglio
del saggio _conte Alberico da Barbiano_, volle star sempre alla
difesa, sperando che vedrebbe a poco a poco dissiparsi e venir meno
le soldatesche del principe nemico, siccome in fatti avvenne. Portata
al duca d'Angiò la nuova che l'Aucud era venuto a militare contra
di lui, considerandolo tuttavia come capitano dei Fiorentini, ordinò
che in Provenza fossero prese tutte le merci de' Fiorentini: ordine
che fu puntualmente eseguito con grave danno di quella nazione[1929].
Verità o finzione fosse, certo è che i Fiorentini l'aveano casso. Nel
mese d'ottobre del presente anno mancò di vita _Lodovico da Gonzaga_
signor di Mantova[1930], e andò a rendere conto a Dio dei due suoi
fratelli _Ugolino_ e _Francesco_ uccisi per ordine suo. Aveva atteso
a mettere insieme gran danaro. Gli succedette nel dominio _Francesco_
suo figliuolo, che avea per moglie una figliuola di _Bernabò Visconte_.
L'ultimo anno ancora della vita di _Lodovico re d'Ungheria e di
Polonia_ fu questo, cioè di un principe che abbiam veduto mischiato
non poco negli affari d'Italia, e che lasciò dopo di sè una memoria
gloriosa per la sua pietà e per le sue memorabili imprese[1931].
Di lui non restò prole maschile. Solamente ebbe due figliuole, cioè
_Maria_, che ereditò il regno d'Ungheria, e coronata prese il nome di
re, e non di regina. Ad _Edvige_, altra sua figliuola, toccò il regno
di Polonia. A questa grande eredità aspirava _Carlo di Durazzo_ re
di Napoli, pretendendo dovuti quei regni a sè, come maschio e parente
stretto; ma per ora, trovandosi egli troppo occupato dalla guerra col
_duca d'Angiò_, con dissimulazione se la passò. In vigor della pace
fra i Veneziani e Genovesi, dovea essere consegnato ad _Amedeo conte di
Savoia_ l'importante castello di Tenedo[1932]. Spedirono essi l'ordine,
ma _Zanachi Mudazzo_ capitano di quella fortezza si ostinò in non
volerla consegnare. Creduto ciò un'invenzione de' Veneziani, fu fatta
in Genova gran rappresaglia e sequestro delle merci che erano ivi de'
Fiorentini, perchè questi erano entrati mallevadori della consegna e
distruzione di Tenedo. I Veneziani, che operavano con sincerità, furono
obbligati a spedire uno stuolo di galee e d'altri legni colà, che,
assediato quel castello, l'astrinsero nell'anno seguente alla resa,
e dipoi lo smantellarono, portando altrove tutti gli abitanti. Venne
a morte nel dì 5 di giugno _Andrea Contareno_ doge di Venezia[1933],
principe glorioso per aver salvata la patria in mezzo a tanti pericoli.
Ebbe per successore _Michele Morosino_, eletto doge nel dì 10 d'esso
mese. Ma poco potè egli godere di quell'eccelsa dignità, di cui era
sì meritevole per le sue rare virtù, perchè Dio il chiamò a sè nel
dì 15 d'ottobre. Però l'elezione di un altro doge, fatta nel dì 24 di
novembre, cadde nella persona di _Antonio Veniero_.

NOTE:

[1911] Gatari, Istor. di Padova, tom. 17 Rer. Ital. Chron. Estense,
tom. 15 Rer. Ital.

[1912] Giornal. Napol., tom. 15 Rer. Ital.

[1913] Chron. Foroliviens., tom. 22 Rer. Ital.

[1914] Gazata, Chron. Regiens., tom. 18 Rer. Ital.

[1915] Annales Mediolanenses, tom. 16 Rer. Ital.

[1916] Chron. Estense, tom. 15 Rer. Ital.

[1917] Matth. de Griffon., Chron., tom. 18 Rer. Ital.

[1918] Leibnitius, Cod. Jur. Gent., tom. 1, n. 106.

[1919] Corio, Istoria di Milano.

[1920] Annales Mediolan., tom. 16 Rer. Ital.

[1921] Giornal. Napolet., tom. 15 Rer. Ital.

[1922] Chron. Foroliviense, tom. 22 Rer. Ital.

[1923] Cronica di Rimini, tom. 15 Rer. Ital.

[1924] Tristanus Caracciolus, Opusc., tom. 22 Rer. Ital.

[1925] Giornal. Napol., tom. 21 Rer. Ital.

[1926] Theodoricus de Niem, Histor.

[1927] Bonincontrus, Annal., tom. 21 Rer. Ital.

[1928] Giornal. Napol., tom. 21 Rer. Ital.

[1929] Cronica di Siena, tom. 15 Rer. Ital.

[1930] Gazata, Chron. Regiens., tom. 18 Rer. Ital.

[1931] Cromerus et Bonfinius, de Reb. Hungar.

[1932] Gatari, Istoria di Padova, tom. 17 Rer. Ital.

[1933] Caresin., Chron., tom. 12 Rer. Ital. Sanuto, Istor. Venet., tom.
22 Rer. Ital.




    Anno di CRISTO MCCCLXXXIII. Indiz. VI.

    URBANO VI papa 6.
    VENCESLAO re de' Romani 6.


La guerra del regno di Napoli tuttavia durava, ma fiaccamente era
condotta non meno dal _re Carlo_ che da _Lodovico duca d'Angiò_.
Ora _papa Urbano VI_, uomo focoso, non potendo sofferire così gran
lentezza, determinò di passare alla volta di Napoli[1934]. Più
nondimeno lo spigneva a quel viaggio la brama d'indurre il re Carlo
all'osservanza delle promesse, giacchè questi s'era obbligato di
conferire il ducato di Capoa e d'Amalfi con altre terre a _Francesco
da Prignano_ suo nipote, soprannominato Butillo[1935]. A questa sua
risoluzione s'opposero sei o sette de' cardinali; ma questo papa, sì
pieno di pensieri secolareschi, era uomo cocciuto, nè volea consigli,
nè chi gli contraddicesse. Fu a Ferentino nel settembre, e mandò ordine
a que' cardinali che venissero a trovarlo, perchè volea continuare
il viaggio a Napoli. Se ne scusarono con allegare la lor povertà,
e la poca sicurezza delle strade infestate dai Bretoni, soldati
dell'antipapa. Urbano, sempre pieno di diffidenza, prese questo rifiuto
per un disegno di ribellione, e con una scandalosa bolla li minacciò
di deporli, se non ubbidivano tosto. Portatosi ad Aversa, fu a fargli
riverenza il _re Carlo_, il quale mal volentieri vide questa visita
fatta a' suoi Stati, nè però mancò di onorarlo in tutte le maniere
convenienti all'alta di lui dignità e sovranità. In quella stanza poco
gusto ebbe il papa. Contuttociò unito col re entrò nel dì 9 d'ottobre
in Napoli, ricevuto dal clero e popolo con gran solennità ed ossequio.
Gli fu dato l'alloggio in Castel Nuovo, e sotto specie di onore gli
furono posti molti corpi di guardia, acciocchè poco potesse trattar co'
Napoletani, giacchè il re Carlo, conoscendo il di lui umore, poco se
ne fidava. Tuttavia scrive l'autore de' giornali napoletani che il re
promise allora, o confermò la dianzi fatta promessa di dare a Butillo
nipote del papa il principato di Capoa, il ducato di Amalfi, Nocera,
Scafato ed altre terre. Pareva al papa di star male e come in prigione
in quel castello. Tanto si maneggiò, che gli fu permesso di passare
all'arcivescovato. Avvenne dipoi che Butillo suo nipote, uomo perduto
nella sensualità, e dato unicamente ai piaceri, rapì di monistero di
Santa Chiara una nobil monaca professa, e seco la tenne per alquanti
giorni. Fu processato, e citato d'ordine del re Carlo; e perchè non si
presentò, uscì contra di lui la condannagion della testa. Il papa, che
scusava il nipote per la sua giovanezza, tuttochè egli fosse in età di
quarant'anni, ne fece gran doglianza. Andò perciò in nulla il processo.
Butillo fu messo in possesso degli Stati suddetti, e il papa conchiuse
ancora il maritaggio di due sue nipoti con due de' primi baroni. Queste
erano le grandi occupazioni del pontefice!

Per conto della guerra poco sangue si sparse in quest'anno. Ma un'altra
guerra si facea dalla peste, la quale nel precedente anno risvegliata
in Italia, inferocì nel Friuli[1936], e portò al sepolcro nella sola
Venezia circa cinquantasei mila persone. Provossi questo terribil
flagello nell'anno presente in Padova, Verona, Bologna, Ferrara,
Mantova e nella Romagna. Passò a Firenze, Siena e ad altri luoghi
della Toscana, spopolando le terre; e strage non poca fece anche
nel Piemonte, in Genova e nel regno di Napoli. Ne patì a dismisura
l'armata del _duca d'Angiò_. Fra i più riguardevoli gran signori che
perirono allora, non so se per la peste o per altro malore, si contò
ancora _Amedeo VI conte di Savoia_, che militava in favor d'esso duca:
il che sommamente conturbò l'Angioino, perchè egli era il principal
suo campione in quella gara, principe per molte sue belle doti ed
imprese stimatissimo dappertutto, ed uno de' più illustri di quella
nobilissima casa[1937]. Accadde la sua morte nel dì primo ovvero nel
dì secondo di marzo, con aver egli prima riconosciuto per vero papa
_Urbano VI_. Ebbe per successore _Amedeo VII_ suo figliuolo; e il
corpo suo fu portato in Savoia. Gli tennero dietro le soldatesche sue.
Per tali disavventure restò il duca d'Angiò smunto di forze; quel suo
fioritissimo esercito era calato di troppo. Spedì dunque suoi messi a
_Carlo VI re_ di Francia suo nipote, pregandolo istantemente d'aiuto;
e in vano non furono le sue preghiere[1938]. Avendo la peste ridotta
a mal termine la città di Ravenna, _Galeotto Malatesta_, signor di
Rimini, Cesena ed altre città, valendosi del pretesto che _Guido da
Polenta_ avesse assistito il _duca d'Angiò _contra di _Urbano papa_,
si avvisò di far buona caccia. Non ebbe già Ravenna, alla cui difesa
accorse _Guido_ signor della terra, ma bensì occupò al medesimo la
città di Cervia. Pareva che dopo essere caduta in mano di _Leopoldo
duca d'Austria_, principe potentissimo, la città di Trivigi, dovesse
oramai essere sicura dagl'insulti di _Francesco da Carrara_ signor
di Padova[1939]. Ma il Carrarese, oltre l'essersi impadronito delle
castella del Trivisano, e all'avere in varii siti di quel distretto
fabbricate delle forti bastie, era uomo di petto e di mirabil
accortezza. Messosi in testa di volere stancare il duca, nell'aprile
spedì le sue genti sino alle porte di Trivigi, e queste entrate nel
borgo di Santi Quaranta, vi attaccarono il fuoco. Teneva il Carrarese
occupata una torre in vicinanza di quella città, e di là recava ad essa
continuamente molestia, ed impediva l'introdurvi vettovaglie. Venne in
persona lo stesso _duca Leopoldo_ con circa otto mila cavalli verso il
fine di maggio, e condusse molte carra di viveri in Trivigi; prese la
bastia di Nervesa, ma non potè espugnar la torre suddetta. Si trattò
più volte di pace, e nulla in quest'anno si conchiuse. Il Carrarese
troppo era innamorato di quella città, e la volea a tutti i patti. Se
ne tornò il duca in Germania, lasciando più che mai Trivigi in cattivo
stato. Le conseguenze di questa pugna le vedremo ben presto. Lungo
tempo non potea durar la pace nell'inquieta città di Genova[1940]. Nel
marzo di quest'anno, perchè si volea mettere l'aggravio d'un denaro per
libbra di carne, si sollevarono i beccai contra di _Niccolò di Guarco_
lor doge, e contra del governo. Per più giorni tutta fu in tumulto la
città. Parte del popolo, dopo aver preso il palazzo, e fatto fuggire il
Guarco, acclamava per doge _Antoniotto Adorno_, che era corso a Genova.
L'altra parte volea _Leonardo da Montaldo_ legista. Prevalsero questi
ultimi nel dì 7 di aprile, e, creato doge esso Leonardo, cessò tutto lo
strepito popolare.

NOTE:

[1934] Giornal. Napolet., tom. 21 Rer. Ital. Raynald., Annal.
Ecclesiast.

[1935] Theodoric. de Niem, Histor.

[1936] Gazata, Chron. Regiens., tom. 18 Rer. Ital.

[1937] Guichenon, Histoire de la Maison de Savoye.

[1938] Chron. Estens., tom. 15 Rer. Ital. Rubeus, Hist. Ravenn.

[1939] Gatari, Istoria di Padova, tom. 17 Rer. Ital.




    Anno di CRISTO MCCCLXXXIV. Indiz. VII.

    URBANO VI papa 7.
    VENCESLAO re dei Romani 7.


Il guasto grande che la peste avea fatto nell'armata del _duca d'Angiò_
accrebbe l'animo a _Carlo re di Napoli_ per finalmente uscire in
campagna con tutte le sue forze: al che nello stesso tempo l'incitava
_papa Urbano_, a cui troppo stava a cuore l'abbattere questo potente
protettore dell'antipapa[1941]. Maggiore impulso venne ancora dalle
nuove che era in moto un altro esercito di cavalleria, che il re di
Francia spediva in rinforzo del duca suo zio. Ascendeva l'armata del
_re Carlo_ a sedici mila cavalli e a molta fanteria; e seco erano
assaissimi baroni napoletani, la lista de' quali si legge ne' Giornali
da me dati alla luce. Nel dì 12 d'aprile arrivò il re Carlo con queste
genti a Barletta, e fece prigione _Raimondello Orsino_, uno dianzi de'
suoi più potenti e più prodi partigiani, probabilmente per sospetti
di sua fede, ma non finì il mese stesso che questi ebbe la fortuna
di fuggirsene e di passare all'armata del duca d'Angiò, il quale con
grandi carezze il ricevette, e diedegli, mercè d'un matrimonio, il
contado di Lecce. Ora trovandosi il re Carlo in Barletta, mandò nello
stesso dì 12 al duca d'Angiò il guanto della disfida. Accettollo il
duca di buon cuore, e diede per risposta, che fra cinque dì sarebbe
alle porte di Barletta. Nulla più desiderava egli che di decidere
la contesa con una battaglia. Ma il re Carlo, apprendendo poscia il
rischio, a cui con quella disfida avea esposto sè stesso e la corona,
fece venire al campo _Ottone duca di Brunsvich_, già marito della
regina Giovanna, fin qui stato prigione nel castello di Molfetta, per
consigliarsi seco, ben conoscendolo un capitano di rara sperienza e
saviezza. Ottone, ben pesate le cose, fu di parere che il re tenesse a
bada per alquanti giorni il nemico, e si guardasse da battaglia, perchè
il duca d'Angiò non potea tener la campagna, e da per sè si andrebbe
disfacendo. Però, a riserva di qualche scaramuccia vantaggiosa pel re
Carlo, fatto di armi non seguì, e l'Angioino deluso e malcontento se ne
ritornò indietro. Allora il re, per ricompensa del buon servigio, mise
in libertà il duca di Brunsvich, e questi lieto se n'andò a trovare il
papa.

Era passato da Napoli esso pontefice a Nocera, città di suo nipote,
nel dì 16 di maggio, dove la sua corte patì di molti disagi. Nel
giugno s'infermò di peste, o d'altro pericoloso male, il _re Carlo_,
e con gran fatica la scampò. Ma per lo stesso malore essendo morto
il contestabile del regno, conferì questa carica al _conte Alberico
da Cunio_, ossia da Barbiano. Diversa ben fu la sorte del suo
avversario, cioè di _Lodovico duca d'Angiò_, principe già intitolato
re di Napoli. O sia che egli fosse attossicato, o preso dalla peste,
oppure, come abbiamo dai giornali suddetti, ch'egli si riscaldasse
troppo nel voler impedire il sacco già incominciato da' suoi soldati
nella città di Biseglio, che spontaneamente se gli era data: certo è,
aver egli terminata in Bari la carriera del suo vivere[1942] nel dì
10 d'ottobre. Nella Cronica di Forlì[1943] è riferita la di lui morte
a' dì 11 di settembre. Tramandò egli a _Lodovico_ suo figliuolo di
tenera età in questi tempi la signoria della Provenza e degli altri
suoi Stati di Francia, e le sue pretensioni sul regno di Napoli. Per
questo colpo d'inaspettata fortuna rimase senza maggior fatica il re
Carlo vincitore, perchè le milizie angioine a poco a poco andarono
sfumando per ridursi al loro paese, e non ne restò che una parte, la
quale si mise sotto gli stendardi di _Raimondello Orsino_, valoroso
continuator della guerra in quel turbatissimo regno. Erasi partito
nella state dell'anno presente, siccome dianzi accennammo, per ordine
del re di Francia Engerame sire di Cussì, ossia Coucy, con copiosa
moltitudine d'uomini d'armi, per venire in aiuto del duca d'Angiò
Lorenzo. Buonincontro[1944] li fa ascendere a quindici mila cavalli; ma
l'autore della Cronica Estense[1945] ed altri[1946] neppure contano la
metà. Fecero costoro gran danno al Piacentino in passando, con avervi
bruciate e saccheggiate varie ville. Per la via di Pontremoli passarono
a Lucca. In gran timore ed affanno furono per questo i Fiorentini;
ma il buon uso de' regali e di una ambasceria li difese. Altrettanto
fecero i Sanesi[1947]. I nobili Tarlati da Pietramala cogli altri
Ghibellini usciti d'Arezzo di tal congiuntura si prevalsero per levar
la signoria di quella città a _Carlo re di Napoli_. Nella notte del dì
29 di settembre il sire di Cussì colle sue brigate, avendo scalate le
mura d'Arezzo, v'entrò, e restò di nuovo messa a sacco quell'infelice
città. Si ridussero bensì nel castello le genti del re Carlo e i
Guelfi, ma immantenente furono quivi assediati dai Franzesi. Allora
i Fiorentini, che non poteano mirar di buon occhio gli oltramontani
in quel nido, trattarono di far lega co' Sanesi, Perugini e Lucchesi,
e intanto spedirono l'esercito loro ad assediare la città di Arezzo.
Ma eccoti giugnere la nuova che _Lodovico duca d'Angiò_ avea chiusi
gli occhi a questa vita: il che fece risolvere il sire di Cussì a
vendere quella spopolata città, per ritornarsene alle sue contrade.
Data l'avrebbe ai Sanesi par venti mila fiorini d'oro[1948]. Non
seppero questi abbracciare così buon partito. I Fiorentini, più presti
e sagaci, conchiusero essi il contratto colla spesa di cinquanta mila
fiorini, e con far paura di guerra ai Sanesi, se non lasciavano quel
maneggio. Così la città d'Arezzo, ma desolata, venne, ossia ritornò per
suo meglio alle mani de' Fiorentini nel dì 20 di novembre, e da lì a
pochi giorni anche il cassero, ossia la fortezza, fu loro consegnata da
_Jacopo Caracciolo_ vicario del re Carlo. Gran festa si fece per tale
acquisto a Firenze[1949]. I Tarlati con un manifesto spedito a tutti i
principi d'Europa pubblicarono per traditore il sire di Cussì, perchè
contro ai patti e giuramenti avea venduta quella città.

Dimorava tuttavia in Nocera papa _Urbano VI_, e questa sua lunga
permanenza nel regno dispiacea forte alla real corte di Napoli[1950],
che temea (se pur non ne avea anche delle pruove) che un cervello sì
ambizioso e fantastico facesse degl'intrighi per torre il regno al
re, e darlo al suo caro nipote Butillo. Per farlo tornare a Roma,
anche la _regina Margherita_ gli avea usato delle insolenze, con
impedire il passaggio delle vettovaglie a Nocera. Ora guarito che fu
il _re Carlo_ dalla sua lunga e pericolosa malattia[1951], e tornato
a Napoli nel dì 10 di novembre, informato del dimorar tuttavia il
pontefice in Nocera, e de' sospetti che correvano, orgogliosamente
gli mandò a dimandar la cagione perchè si fosse partito da Napoli,
e a dirgli che vi tornasse. Doveva egli tener per meglio di averlo
sotto i suoi occhi[1952]. La risposta d'Urbano fu, essere il costume
dei re d'andare a' piedi del papa, e non già che il papa andasse ai
re. A questo tuono aggiunse, che se Carlo desiderava di averlo per
amico, liberasse il regno da tante gabelle. Replicò allora il re con
più ardenza, ch'egli ne imporrebbe delle nuove; quello essere regno
suo, conquistato coll'armi; e che il papa s'impacciasse de' suoi preti.
Di qui ebbe principio una guerra scoperta fra il papa e il re Carlo.
Rapporta il Rinaldi[1953] una bolla di questo pontefice, data in Napoli
nell'ultimo dì di novembre dell'anno presente, in cui, perchè era in
collera con tutti gli ordini religiosi, proibì loro il poter confessare
e predicare senza licenza de' parrochi. Suppone tal bolla tornato il
papa a Napoli: il che non s'accorda coi giornali suddetti. Fece in
quest'anno la peste molta strage in Genova[1954], ed ogni settimana
circa novecento persone erano portate al sepolcro. Nel mese di giugno
fu da essa colpito e poi rapito _Leonardo da Montaldo_ doge di quella
repubblica, per le sue virtù ed abilità degno di più lunga vita; e in
luogo suo fu eletto doge _Antoniotto Adorno_, dianzi bandito da quella
città. Avea nel precedente anno _Francesco da Carrara_[1955] talmente
angustiata la città di Trivigi, con prendere tutto all'intorno le
castella e fortezze, che _Leopoldo duca d'Austria_ cominciò a gustar le
proposizioni di pace, e di vendere quella città al Carrarese. In fatti
seguì fra loro il contratto, e parimente per quello di Ceneda, Feltre
e Cividal di Belluno, secondo il Gataro iuniore, Francesco da Carrara
pagò sessanta mila fiorini d'oro al duca. Ma il vecchio Gataro parla
di cento mila, aggiugnendo di più, che sì gran somma fu ricavata sotto
nome di prestito dalle borse de' cittadini padovani: e però laddove
quel popolo avrebbe dovuto rallegrarsi non poco per l'accrescimento
della potenza, altro non s'udì che mormorazioni, altro non si vide
che malinconia, rari ben essendo que' popoli che non paghino caro
le conquiste fatte dai loro signori. Nel dì 4 di febbraio fu dato
il possesso di quella città al Carrarese, il quale magnificamente lo
prese, e attese da lì innanzi a procacciarsi l'amore di quel popolo,
che tanto avea patito, con donar loro grani da seminare, coll'esentarli
da molte gravezze, con prestar danari ai marcatanti[1956], acciocchè
tornasse a fiorire quella città; e in fine col conferir posti lucrosi
ai Trivisani si studiò di amicarseli tutti. Mancò di vita in quest'anno
nel dì 18 di giugno _Beatrice_, comunemente appellata _Regina dalla
Scala_, moglie di _Bernabò Visconte_. Era, secondo il Corio[1957],
donna empia, superba e insaziabile in raunar tesori, e per ingrandire
i figliuoli fu creduto che essa macchinasse contro la vita di
_Gian-Galeazzo Visconte_ signor di Pavia e d'altre città.

NOTE:

[1940] Georgius Stella, Annal. Genuens., tom. 17 Rer. Ital.

[1941] Giornal. Napol., tom. 21 Rer. Ital.

[1942] Cronica di Rimini, tom. 15 Rer. Ital.

[1943] Chron. Foroliviense, tom. 22 Rer. Ital.

[1944] Bonincontrus, Annal., tom. 21 Rer. Ital.

[1945] Chron. Estense, tom. 15 Rer. Ital.

[1946] Chron. Mediolan., tom. 16 Rer. Ital.

[1947] Cronica di Siena, tom. 15 Rer. Ital.

[1948] Ammirati, Istor. Fiorent., lib. 15.

[1949] Gazata, Chron. Regiens., tom. 19 Rer. Ital.

[1950] Theodor. de Niem, Hist. Raynald., Annal. Eccles.

[1951] Giornal. Napol., tom. 21 Rer. Ital.

[1952] Bonincontrus, Annal., tom. eod.

[1953] Raynald., Annales Eccles.

[1954] Georgius Stella, Annal. Genuens., tom. 17 Rer. Ital.

[1955] Gatari, Istoria di Padova, tom. 21 Rer. Ital.

[1956] De Redusio, Chron., tom. 19 Rer. Ital.

[1957] Corio, Istoria di Milano.




    Anno di CRISTO MCCCLXXXV. Indiz. VIII.

    URBANO VI papa 8.
    VENCESLAO re de' Romani 8.


Due strepitosi avvenimenti d'Italia apprestarono in quest'anno copiosa
materia da discorrere all'Europa tutta. Appartiene il primo a _papa
Urbano_. Ostinatamente continuava egli la sua residenza in Nocera
al dispetto del _re Carlo_ e dei cardinali di suo seguito[1958],
che adoperarono indarno esortazioni, preghiere e ragioni, perchè vi
pativano essi, e vi pativa più la dignità della santa Sede per varii
riguardi, ma specialmente per la rottura seguita col re Carlo. Un certo
Bartolino da Piacenza, ardito legista, divolgò in questi tempi una
scrittura di alquante quistioni, cercando, qualora il papa si trovasse
troppo negligente o inutile al governo, o talmente operasse di suo
capriccio, senza voler ascoltare il consiglio de' cardinali, che fosse
in pericolo la Chiesa: se in tal caso potessero i cardinali dargli uno
o più curatori, col parere de' quali egli fosse tenuto a spedir gli
affari d'essa Chiesa. Sosteneva che sì, adducendone varie ragioni. Dal
_cardinale di Manupello_ di casa Orsina fu segretamente avvisato il
papa che sei cardinali (cinque solamente ne riferiscono Teodorico di
Niem e l'autore de' Giornali Napoletani[1959]), cioè gli arcivescovi di
Taranto e di Corfù, e i cardinali di Genova, di Londra, di San Marco e
di Santo Adriano, personaggi tutti de' più dotti e cospicui del sacro
collegio, aveano veduta quella scrittura, e tener essi quella sentenza.
Fu inoltre supposto al papa che essi avessero tramata una congiura per
prenderlo nel dì 13 di gennaio, e di condannarlo poscia come eretico.
Andò nelle furie _Urbano VI_, li fece caricar di catene, e cacciarli
in dure prigioni nel dì 12 di esso mese; ed ordinò a Francesco Butillo
suo nipote che gli esaminasse per ricavarne la verità. La maniera di
ricavarla, giacchè si protestavano innocenti, fu quella de' tormenti.
A forza d'essi il vescovo dell'Aquila, accusato per complice, disse
tutto ciò che vollero i giudici. Si legge che gli stessi cardinali,
crudelmente tormentati, confessarono la congiura; ma, siccome diremo
appresso, ciò non sussiste; e quand'anche fosse succeduto, ognun sa
che mirabil virtù abbiano i tormenti per far dire anche ciò che non è
e non fu; e a buon conto i miseri sempre da lì innanzi costantemente
sostennero d'essere innocenti. Inutili furono stati gli uffizii del _re
Carlo_ e de' cardinali restati in Napoli in favore di quegl'infelici
porporati, i quali dall'inesorabil pontefice furono poscia dichiarati
privi della porpora e d'ogni dignità. E perciocchè ebbe egli sospetto,
oppur seppe che tutte queste mene erano procedute con partecipazione e
forte impulso del re Carlo, pubblicamente in Nocera scomunicò lui e la
_regina Margherita_, privolli anche del regno; e, posto l'interdetto a
Napoli, citò il re Carlo a dir le sue ragioni. Questi gagliardi passi
servirono a maggiormente sconcertar gli animi. Carlo, udito anche
il parere del clero, ordinò che non si osservasse l'interdetto, e
perseguitò chi volea osservarlo, sino a farne annegare alcuni. Molto
più poi irritato per la scomunica e sentenza suddetta, sul principio
di febbraio spedì il gran contestabile, cioè il _conte Alberico di
Barbiano_, collo esercito all'assedio di Nocera. Narra l'autore degli
Annali Napoletani che il pontefice assediato, tre o quattro volte il dì
s'affacciava ad una finestra, e colla campanella e torcia accesa andava
scomunicando l'esercito del re; e l'esercito non per questo si moveva
di là. Durante questo assedio furono altre volte crudelmente martoriati
i cardinali prigioni per farli confessare. Teodorico da Niem presente
non potè reggere a quell'orrendo spettacolo. Niun d'essi, secondo lui,
confessò. Furono rimessi nelle carceri coll'ossa slogate a patir fame
e sete, e gli altri malori della prigionia. Nel dì 5 di luglio arrivò
a Nocera con un corpo di valorosi combattenti _Raimondello Orsino_,
e fatta aspra battaglia colle genti del re, quantunque ne restasse
ferito al piede, pure entrò co' suoi nella città in aiuto del papa.
Guarito che fu, ricevuti dieci mila fiorini d'oro, passò in Calabria,
e mosse Tommaso Sanseverino ed un Lottario di Suevia a venir con tre
mila cavalli a liberare il papa. L'impresa ebbe effetto, e nel dì 8
d'agosto il pontefice uscì del castello, menando seco i cardinali e
il vescovo d'Aquila prigioni, e il suo tesoro; e da quegli armati per
montagne e vie scoscese fu condotto verso Salerno sino al mare, ma
non senza rischio d'essere detenuto dagli stessi ausiliarii, i quali
convenne placar coll'oro. Perchè il vescovo suddetto, malconcio per
gli sofferti tormenti e pel cattivo cavallo, era lento nel viaggio,
Urbano, sospettando malizioso il suo ritardo, riscaldossi così forte
per la collera, che il fece uccidere, lasciandolo senza sepoltura nella
via. Oh tempi, oh costumi! non si può far di meno di non esclamare.
Erasi dianzi accordato il papa con _Antoniotto Adorno_ doge di Genova
per avere soccorso da lui, promettendogli d'andar a fissar la sua
residenza in Genova stessa[1960]. Essendo ciò sembrato un bel guadagno
al doge, spedì egli dieci galere nel mare di Napoli, che furono pronte
al bisogno d'Urbano. Salito esso pontefice in galea, dopo aver toccata
Messina, felicemente arrivò in Genova nel dì 23 di settembre, e quivi
prese alloggio in San Giovanni, e vi si fermò poi tutto il resto
dell'anno. Nocera fu presa. Francesco Butillo nipote del papa restò
prigioniere.

L'altra avventura che in quest'anno fece gran rumore per tutta la
cristianità, fu la caduta di _Bernabò Visconte_. Era egli signore
della metà di Milano, e delle città di Lodi, Bergamo, Crema, Cremona,
Brescia, Parma e Reggio. Quattro figliuoli legittimi avea, oltre
ai bastardi, tutti e quattro valorosi, ambiziosi, capaci ognuno di
gran cose[1961]. Ad essi avea già distribuite le sue città, cioè a
_Lodovico_ Lodi e Cremona; a _Carlo_ Parma, Borgo San Donnino e Crema;
a _Ridolfo_ Bergamo, Soncino e Chiara d'Adda; a _Mastino_ minor di
tutti Brescia, la Riviera e Val-Camonica. Gli altri suoi figliuoli
sono annoverati nella Cronica Veneta del Sanuto[1962]. Godeva allora
Bernabò, contra il suo solito, la pace, ma non la godeano già i suoi
sudditi a cagion delle intollerabili estorsioni e gravezze loro
imposte, e per l'insolenza e libidine dei suoi figliuoli. La sua
bestial fierezza, i trasporti della sua collera e le violente sue
esecuzioni sopra la vita de' sudditi, anche per cagioni leggere, e
sopra tutto per la caccia, faceano tremar ognuno; laonde un sì aspro
e crudo governo era ben contraccambiato coll'odio universale de'
popoli. Della sua strabocchevol libidine altro non dirò, se non che vi
fu un tempo in cui si contarono trentasei figliuoli suoi viventi tra
legittimi e bastardi, e dieciotto femmine gravide di lui. Stava intanto
_Gian-Galeazzo Visconte_, conte di Virtù e suo nipote, in Pavia, della
qual città, siccome ancora di Piacenza, Novara, Alessandria, Bobbio,
Alba, Asti, Como, Casale di Santo Evasio, Valenza, Vigevano, e di varie
altre terre in Piemonte, era padrone. Perchè dalla moglie _Caterina_
niuna prole maschile aveva egli ricavato fin qui, già faceano i lor
conti sopra dei di lui Stati i figliuoli di Bernabò, anzi neppure si
vedeva egli sicuro in vita: sì smoderata era l'ambizione di Bernabò,
tuttochè suo zio e suocero, e quella de' suoi figliuoli. Fu anche
detto che Bernabò avesse fatti de' tentativi contro la vita di lui,
con istudiarsi di sedurre la figliuola, moglie d'esso Gian-Galeazzo,
la qual rivelasse tutto al marito. Comunque sia, l'arte tenuta da
Gian-Galeazzo per difendersi dalle sue insidie era quella di non
arrischiarsi mai di capitar in essa città di Milano, ancorchè a lui
spettasse il dominio della metà di quella città[1963]. Sopportava
anche in pace tutte le superchierie che gli facea di quando in quando
Bernabò; nè usciva mai senza un copioso accompagnamento di guardie.
Diedesi inoltre ad una maniera di vivere che è la più efficace per
ingannare altrui, cioè ad una vita divota[1964], conversando sempre
con religiosi, frequentando le chiese, facendo abbondanti limosine,
e mostrandosi alieno da ogni disegno di maggiormente ingrandirsi. Per
questo suo bigottismo Bernabò il tenea per uomo dappoco e da nulla.

Si cavò _Gian-Galeazzo_ la maschera in quest'anno. Fece egli prima
sapere a _Bernabò_ di voler passare alla visita della miracolosa
immagine della Madonna di Varese per adempiere un suo voto, e che il
pregava di scusarlo, se non entrava in Milano, quantunque sommamente
desiderasse d'abbracciare il suo carissimo zio e suocero. Poscia
partitosi da Pavia con grosso accompagnamento di gente, cioè delle sue
guardie e di assaissimi altri guerniti d'armi di sotto (nella Cronica
Estense[1965] è scritto, aver egli menato seco cinquecento lance),
nella sera del dì 5 di maggio si fermò a Binasco[1966], e nel dì
seguente cavalcò nelle vicinanze di Milano. Bernabò gli mandò incontro
due de' suoi figliuoli _Lodovico_ e _Ridolfo_ lungi due miglia, i quali
furono ben accolti e trattenuti con assai carezze. Allorchè fu egli
non molto distante dalla città, dove era allora lo spedale di Santo
Ambrosio, uscì anche _Bernabò_ per porta Vercellina, affine di fargli
una visita con poche guardie, cavalcando una mula, tuttochè avvertito
prima da un certo Medicina suo cortigiano di non fidarsi, perchè egli
avea poco prima osservato l'andamento, le vesti ed il contegno di
quella gran truppa, che non pareva apparato da divozione. Ma era giunto
il tempo che Dio voleva chiamare ai conti quell'uomo spietato, reo di
tanti peccati. Si abbracciarono, si baciarono lo zio ed il nipote; e
dopo sì bella festa _Gian-Galeazzo_, voltatosi a Jacopo dal Verme e ad
Antonio Porro, disse loro in tedesco _stinchier_. Allora fu circondato
Bernabò da tutti quegli armati; Jacopo gli tolse la bacchetta; Otto da
Mandello gli tirò di mano e fuor della testa della mula la briglia,
Guglielmo Bevilacqua gli tagliò il pendon della spada, gridando egli
indarno al nipote che non fosse traditor del suo sangue. Furono anche
presi e disarmati i suddetti due suoi figliuoli. Con questa preda
Gian-Galeazzo entrò per la porta di fuori nel castello di porta Zobbia,
che era suo. E di là poi, divolgato il caso, cavalcò per la città,
udendo le gioiose acclamazioni del popolo, che gridava: _Viva il conte,
e muoiano le gabelle e le colte_. Non vi fu chi alzasse un dito in
favore di Bernabò; anzi l'accorto Gian-Galeazzo per ben attaccare esso
popolo a' suoi interessi, gli permise di dare il sacco ai palagi del
medesimo Bernabò e de' suoi figliuoli, dove erano raccolte di grandi
ricchezze. Fu egli dichiarato signor generale di Milano, e la mattina
seguente se gli arrendè il castello di San Nazaro, fabbricato da
Bernabò, colla rocca di porta Romana. Quivi, secondo il Corio[1967],
vennero alle sue mani sei carra d'argento lavorato con altro prezioso
mobile, e settecento mila fiorini d'oro in contante. Il Gazata, storico
vivente allora, scrive[1968] che nella sola torre si trovò un milione
e settecento mila ducati o sia fiorini d'oro, oltre ai mobili preziosi
d'oro e d'argento. In pochi giorni vennero in potere di _Gian-Galeazzo_
Lodi, Bergamo, Crema, Soncino, Ghiara d'Adda, Cremona, Parma e Reggio,
a riserva de' castelli d'esse città, che ressero per qualche giorno,
ma in fine si diedero. _Carlo_ figliuolo di Bernabò, allorchè seguì
la prigionia del padre, udita tal nuova, corse a Cremona, poscia
a Parma, e di là a Reggio. Dappertutto trovò i popoli in sedizione
contra di lui per l'odiosa memoria di Bernabò; e però gli convenne
ritirarsi a Mantova, con passare dipoi in Germania ad implorare aiuto
dai duchi di Baviera e d'Austria suoi cognati. Il solo _Mastino_, altro
figliuolo di esso Bernabò, ma assai giovinetto, perchè di soli dieci
anni[1969], corso a Brescia sua città con un buon nerbo di combattenti,
sostenne per alquanti giorni l'assedio di quella cittadella aiutato
dai _Gonzaghi_ e da _Antonio dalla Scala_. Ma in fine capitolò la resa,
con promettergli Gian-Galeazzo dodici mila fiorini d'oro l'anno sino a
certo tempo, ma probabilmente con animo di nulla eseguire; che questo
era il suo costume.

Così in poco tempo quella volpe di _Gian-Galeazzo_, dopo aver
atterrato l'orso, giunse a formare una gran potenza in Lombardia,
la qual cominciò a dar gelosia e timore a tutti i vicini. Ardita e
pericolosa parve ai più sensati l'impresa da lui fatta; ma egli assai
informato quanto si potesse promettere de' popoli, tutti disgustati
per le bestialità, crudeltà ed estorsioni di Bernabò, si animò a
tentarla, e gli venne fatta. E perchè un gran dire fu dappertutto,
trattandosi di uno zio, egli pubblicò e mandò a tutti i principi un
manifesto, in cui, coll'esporre in parte le iniquità di Bernabò e de'
suoi figliuoli, cercò di giustificarsi come potè il meglio. Leggesi
questo manifesto negli Annali Milanesi da me dati alla luce; ma non
si può digerire ch'egli fingesse di essere stato assalito presso
a Milano da Bernabò, e che per difesa il facesse prigione. Fu poi
condotto Bernabò con Donnina sua amica nelle carceri del castello di
Trezzo, edificato da lui stesso, dove per più di sette mesi ebbe agio
di riconoscere l'instabilità delle grandezze umane, e di chiamare ai
conti la coscienza sua. Fugli poi dato il tossico, e nel dì 17 oppure
18 di dicembre, contrito de' suoi molti peccati, terminò i suoi giorni
in età di sessantasei anni. Fece Gian-Galeazzo, per chiarir ben la
sua morte, portare a Milano il di lui cadavero, dove gli furono fatte
sì solenni esequie, come se fosse morto signore di Milano, se non
che non avea lo scettro in mano. Gli fu poi data sepoltura in San
Giovanni in Conca, dove tuttavia si mira la statua sua a cavallo.
Potrebbe taluno maravigliarsi come di tanti principi, a' quali avea
maritate Bernabò le sue figliuole, niuno alzasse mai un dito per aiutar
lui o i suoi figliuoli. Ma così potente quasi in un momento divenne
Gian-Galeazzo, che non osò alcuno d'affacciarsi; e poi a debil canna
d'ordinario s'attiene chi si fida delle parentele. Per altro Galeazzo
sapea l'arte di governar popoli. Consolò ogni città col diminuir le
loro contribuzioni e gabelle, accordar que' privilegii che gli erano
chiesti, levar gli abusi passati, e far ministrare buona giustizia ad
ognuno. Il Gazata[1970], che fioriva in questi tempi, racconta aver
egli ridotto l'aggravio di mille e ducento fiorini d'oro, che pagava il
popolo di Reggio ogni mese, a soli quattrocento: conchiudendo ch'egli
trasse dall'inferno le città già suddite di Bernabò, e le mise in
paradiso. La tirannia, la crudeltà e il troppo salassare i popoli non
furono mai il vero mezzo per continuare o propagare i dominii.

Fu in quest'anno guerra nel Friuli. Avea _papa Urbano_ conferito il
patriarcato d'Aquileia in commenda a _Filippo d'Alanzone_ della real
casa di Francia, cardinale vescovo di Sabina, e sua creatura[1971].
S'ebbero a male quei d'Udine, perchè chiesa cotanto insigne e
fornita di sì nobil principato fosse ridotta alla condizion di
tante badie, allora date in commenda, cioè in preda ai cacciatori
di beni ecclesiastici, senza dar loro un vero patriarca. Però nol
vollero accettar per signore, e pochi furono que' luoghi che a lui
si sottomettessero. Si venne perciò all'armi. Ricorse il cardinale
a _Francesco da Carrara_ signor di Padova, siccome confinante per
la tenuta di Trivigi, Ceneda, Belluno e Feltre; anzi fece a lui
raccomandare da _papa Urbano_ la protezione de' suoi affari. Perchè la
brama o avidità di accrescere i proprii Stati è una febbre innata in
tutti i dominanti, ma in chi più, in chi meno gagliarda a misura delle
forze; il Carrarese vi saltò dentro a piè pari. Non è se non probabile
che egli meditasse di procacciarsi una parte almeno di que' dominii.
Ma i _Veneziani_, a' quali stava sul cuore ogni movimento del Carrarese
odiato, si misero segretamente a dar aiuti di gente e danaro al comune
di Udine. Nè ciò bastando, mossero contra di Francesco da Carrara il
signor di Verona e Vicenza, cioè il giovane _Antonio dalla Scala_,
pagandogli sotto mano ogni mese quindici mila fiorini d'oro. Invanitosi
lo Scaligero per aver dalla sua la possente repubblica di Venezia, per
quante preghiere e ragioni adoperassero gli ambasciatori padovani, non
si volle mai rimuovere dal contratto impegno; e, fatta massa di gente,
dimandò il passo per mandarla in Friuli in aiuto di Udine. Questo
gli fu negato; e però cominciò a far delle scorrerie sul Padovano. Il
Carrarese anch'egli per rendergli la pariglia, e a più doppii, fece
cavalcar le sue genti con quelle del patriarca d'Aquileia sul Veronese
e Vicentino, che ne riportarono inestimabil bottino. Mandò Antonio
dalla Scala a dolersene col Carrarese, e gli fece con alterigia sapere
di volerne vendetta, quand'anche dovesse perdere Verona e Vicenza; e
che forse riuscirebbe ad un can giovine di prendere una volpe vecchia.
_Francesco da Carrara_ rigettò sulle genti del patriarca quell'insulto,
e saggiamente si offerì di far pace, e di rifare i danni dati. Ma lo
Scaligero, sempre più alzando la testa, persistè nel suo proposito, ed
attese più che prima a fornirsi di soldati. Nell'anno presente[1972]
cessò di vivere in Rimini _Galeotto Malatesta_ signore di quella città,
rinomato per la sua prodezza e saviezza. _Pandolfo_ e _Carlo_ suoi
figliuoli unitamente succederono ne' suoi Stati. Furono ancora novità
a' dì 13 di dicembre nella città di Forlì[1973]. Quivi signoreggiava
_Sinibaldo degli Ordelaffi_. Gli vollero risparmiar la fatica di
comandare due suoi nipoti _Pino_ e _Cecco degli Ordelaffi_; e però il
presero e cacciarono in prigione, assumendo essi l'intero dominio di
quella città.

NOTE:

[1958] Theod. de Niem, Hist. Gobelin. in Cosmod.

[1959] Giornal. Napolet., tom. 21 Rer. Ital.

[1960] Georgius Stella, Annal. Genuens., tom. 17 Rer. Ital.

[1961] Annales Mediolanens., tom. 16 Rer. Ital. Corio, Istoria di
Milano.

[1962] Sanuto, Istor. Venet., tom. 22 Rer. Ital.

[1963] Redus., Chron., tom. 19 Rer. Ital.

[1964] Gatari, Istor. di Padov., tom. 17 Rer. Ital.

[1965] Chron. Estens., tom. 15 Rer. Ital.

[1966] Gazata, Chron., tom. 18 Rer. Ital.

[1967] Corio, Istoria di Milano.

[1968] Gazata, Chron. Regiens., tom. 18 Rer. Ital.

[1969] Annales Mediolan., tom. 16 Rer. Ital. Gatari, Istor. di Padova,
tom. 17 Rer. Ital.

[1970] Gazata, Chronic., tom. 18 Rer. Ital.

[1971] Caresin., Chron., tom. 12 Rer. Ital. Gatari, Istor. di Padova,
tom. 17 Rer. Ital.




    Anno di CRISTO MCCCLXXXVI. Indiz. IX.

    URBANO VI papa 9.
    VENCESLAO re de' Romani 9.


Dimorava tuttavia _papa Urbano_ in Genova. Per soddisfare a quella
repubblica[1974], che dicea d'avere speso sessanta mila fiorini
nell'armamento delle dieci galee inviate per trasportarlo colà, pagò
colla roba altrui, cioè diede loro sotto l'apparente titolo di pegno
tre terre che erano del vescovo d'Albenga. Intanto teneva in dure
prigioni rinchiusi i sei cardinali seco condotti. Racconta Lorenzo
Bonincontro[1975], che essendosi, nel venire esso papa a Genova,
fermato colle galee genovesi in Porto Pisano, _Pietro Gambacorta_,
signore allora di Pisa, fu ad onorarlo, e insieme a pregarlo di mettere
in libertà quegl'infelici porporati. Se li fece Urbano venire davanti:
cadeano loro le vesti di dosso, erano squallidi e con barba lunga. Con
aspre parole rinfacciò loro il delitto commesso; ma eglino protestarono
d'essere innocenti, e il chiamarono al giudizio di Dio, cioè a rendere
conto della crudeltà che loro usava. Diede nelle smanie il pontefice, e
li rimandò in galera, con rispondere poscia al Gambacorta, non meritar
costoro compassione, dacchè non voleano chieder perdono del loro
reato. In Genova[1976] alle forti istanze del re d'Inghilterra liberò
il _cardinale Adamo Eston_ Inglese. Gli amici degli altri cardinali,
uno de' quali era genovese, fecero più istanze ed anche delle congiure
per liberarli. A nulla servì. Stette saldo il papa, e in fine, sempre
diffidando di tutti quei che entravano nel suo palazzo, arrivò a farli
morire. Chi disse che furono affogati in mare entro dei sacchi; ma
Gobelino scrisse[1977] che furono strangolati in prigione. Senza orrore
non si possono leggere azioni tali, che pregiudicarono troppo alla fama
di questo pontefice. E perciocchè la congiura poco fa accennata per
mettere in libertà quei miseri fece sospettare al papa che ne fossero
autori due de' suoi cardinali, cioè _Pileo da Prata arcivescovo_ di
Ravenna, e _Galeotto Tarlato_ da Pietramala; amendue, conoscendo a
che pericolo fosse esposto chi solamente cadeva in sospetto presso un
pontefice sì violento, se ne fuggirono da Genova, e andarono da lì a
qualche tempo ad unirsi coll'antipapa _Clemente_. Intanto i Genovesi
poco rispetto portavano a lui, e gli usarono anche delle insolenze,
tanto col non fare giustizia dei congiurati suddetti, quanto col
mandare i birri a far prigioni alcuni della famiglia d'esso papa nello
stesso suo palazzo[1978]. Il perchè Urbano, veggendosi strapazzato,
determinò di mutar residenza; e nel mese di dicembre imbarcatosi, passò
nella città di Lucca, dove nella vigilia del Natale con gran solennità,
e coll'ossequio dovuto al vicario di Cristo, fu accolto.

Per la morte del re _Lodovico_ d'Ungheria pretendea, siccome dicemmo,
_Carlo re di Napoli_ a quel regno. Appena dunque si fu allontanato
dalle sue contrade _papa Urbano_, ancorchè restassero molti baroni e
città in ribellione, pur volle accudire a quella conquista, sperando
poscia colle forze degli Ungheri di poter più facilmente sbrigarsi
da quei ribelli. E non gli mancavano frequenti e pressanti inviti dei
principali baroni dell'Ungheria, dove egli stesso era stato allevato,
e conservava non pochi amici. Fidatosi di così grandi promesse[1979],
nel dì 4 di settembre dell'anno precedente s'imbarcò, e con sole
quattro galee e poca gente d'armi animosamente navigò verso il
litorale dell'Ungheria. Quantunque la _regina Maria_, divenuta moglie
di _Sigismondo_, fratello di _Venceslao re de' Romani_, possedesse
quel regno, pure si trovava esso lacerato da diverse animose fazioni,
volendo ognuna d'esse superiorizzare[1980]. Quivi dunque fu ricevuto
il re Carlo con grande allegrezza e colle possibili dimostrazioni
d'ossequio da ognuno, e nominatamente dalla regina Maria, e dalla
_regina Elisabetta_ sua madre, con passar fra di loro vicendevoli
carezze. Andò tanto innanzi il maneggio, che di consentimento
della maggior parte de' baroni _Carlo_ fu coronato in Alba Reale re
d'Ungheria. Portata questa nuova a Napoli nel dì 2 di febbraio, se ne
fece gran festa; ma non tardò molto a seguirne il pianto. Le regine
d'Ungheria, che aveano fin qui dissimulato il lor odio contra del
re Carlo, sperando che andassero a voto i di lui disegni, allorchè
si videro spossessate affatto del dominio, e passata in capo di lui
la corona[1981], tramarono col _conte Niccolò da Zara_, col vescovo
di Cinque Chiese e con altri baroni di lor seguito la morte del re
novello. Mentre egli dunque si trovava con esse in una camera, entrò un
Unghero che mortalmente il ferì nel capo a dì 7 di febbraio, e poi se
ne fuggì, mostrando intanto le regine grande smania per tal tradimento.
Forse sarebbe egli guarito dalla mortal ferita; ma il veleno fece del
resto, di maniera che nel dì 24 d'esso mese con sentimenti cristiani
terminò il suo vivere. Seguirono poi terribili rivoluzioni in Ungheria
per cagione di questo eccesso, e ne furono aspramente perseguitate le
regine, e tolta anche la vita alla madre; ma non appartenendo alla
storia nostra quegli affari, li tralascio. Di esso Carlo restarono
due figliuoli, _Ladislao_ e _Giovanna_, amendue, perchè d'età incapace
al governo, sotto la tutela della _regina Margherita_ lor madre. Ma,
uditasi la morte del re, allora sì che il partito degli Angioini si
rinvigorì, e tutti i ribelli alzarono il capo. Non tardò ad accendersi
più che mai la guerra. Tutta la casa Sanseverina, i conti di Cupersano,
quei d'Ariano, di Caserta ed altri baroni vennero fin sotto Napoli
con quattro mila e settecento cavalli; castello Sant'Ermo si ribellò;
Napoli stessa, senza voler ubbidire alla regina, volle governarsi coi
proprii uffiziali. Ed intanto i Sanseverini spedirono Ugo della lor
casa in Francia, per far venire il giovinetto duca d'Angiò, e signor
di Provenza, cioè _Lodovico_ figliuolo dell'altro _Lodovico d'Angiò_,
morto nell'anno antecedente, come s'è detto, in Bari[1982]. Perchè una
nave veneta carica di preziose merci, ma conquassata da una tempesta,
era giunta a Napoli, e ne fu occupato tutto il carico della regina
Margherita, se ne seppero ben vendicare i Veneziani: cioè le tolsero
l'isola di Corfù e la città di Durazzo, incorporandole col loro
dominio.

Sempre più s'andava riscaldando la guerra insorta tra _Antonio dalla
Scala_ signor di Verona e Vicenza, e _Francesco da Carrara_ signor di
Padova e Trivigi. Dopo varie ostilità riuscì nel dì 23 di giugno[1983]
a _Cortesia da Sarego_, generale dell'armata veronese, e cognato
dello stesso Scaligero, di superare i passi, e di entrar vittorioso
sul Padovano, con far di molti prigioni, e stendere poi le scorrerie
e i saccheggi sino alle porte di Padova. Quanto si ringalluzzì per
questo felice colpo lo Scaligero, altrettanto restò piena d'affanni
la città di Padova. Ma _Francesco da Carrara_, dopo aver confortato
il popolo suo, ed animatolo a rifarsi del danno, mosse l'esercito
suo contra dei nemici, che s'erano accampati alle Brentelle. Suo
capitan generale era _Giovanni d'Azzo degli Ubaldini_, maestro di
guerra. Il vecchio Gataro vi mette anche _Giovanni Aucud, Ugolotto
Biancardo, Antonio Balestrazzo, Brogia, Biordo, Giacomo da Carrara_,
il _conte da Carrara_, fratelli naturali di Francesco. Ma il testo di
quell'autore è qui difettoso; e s'ha da attendere l'altro del Gataro
giovine, senza confondere le imprese dell'anno seguente col presente.
Incontratesi dunque le due armate nel dì 25 di giugno, come ha anche il
Gazata[1984], vennero ad una general battaglia; e sul primo incontro
furono rovesciate le schiere de' contadini padovani, e messe in fuga.
Ma l'accorto Giovanni d'Azzo colle milizie veterane sì fieramente
assalì le squadre nemiche, benchè molto superiori di numero, che le
ruppe, e ne riportò un'intera vittoria. Restarono prigionieri lo stesso
_Cortesia da Sarego_ generale dei Veronesi, _Ostasio da Polenta_, ed
un gran numero di altri nobili o conestabili, tutti registrati dai
Gatari e dall'autore della Cronica Estense[1985]. Diconsi ancora fatti
prigionieri quattro mila e quattrocento sessanta soldati da piè e da
cavallo, e tre mila quattrocento cinquanta di bassa condizione. Gran
lunga meno ne dice il suddetto Cronista Estense, che merita in ciò, a
mio credere, più fede. Degli uccisi o annegati ottocento ventuno se ne
contarono; scrive il Gazata mille e ottocento, e che il fatto d'armi
durò quindici ore. Tutto allegro veniva al campo _Antonio dalla Scala_,
perchè sul principio volò a lui l'avviso che i Padovani erano già in
rotta. Sopraggiuntagli dipoi la nuova della totale sconfitta de' suoi,
in fretta se ne tornò a Verona, malcontento sicuramente di sè stesso
e dei suoi. Dopo questa vittoria, la quale non so come viene posta dal
sopraddetto Cronista Estense circa il dì 12 di maggio, spedì _Francesco
da Carrara_ ambasciatori a Verona per esortar lo Scaligero ad una buona
pace, con offerir anche onesti patti. Non ne riportarono essi se non
delle orgogliose risposte. Anzi si diede lo Scaligero ad assoldare più
che mai gente, e condusse il _conte Lucio Lando_ al suo servigio con
cinquecento lancie e quattrocento fanti. Riscattò ancora con danari
i nobili prigioni. All'incontro, il Carrarese spinse le vittoriose
sue milizie sul Veronese, che vi recarono immensi danni, e presero la
bastia di Revolone. Trasse egli ancora al suo soldo il famoso capitan
di guerra _Giovanni Aucud_, e maggiormente rinforzò l'esercito suo.
Per lo contrario, rimesso in forze lo Scaligero, e creato suo capitan
generale il suddetto conte Lucio, portò la guerra sul Trivisano, e
fece di molti progressi e danni. Continuarono dunque le ostilità con
gran vigore, finchè il verno consigliò tutti a prendere riposo. Ebbero
guerra nella primavera dell'anno presente[1986] i Bolognesi contra
de' conti di Barbiano, ed assediarono quel castello. Al loro soldo si
trovava il conte Lucio suddetto, che, secondo sua usanza, li tradì,
e però nel dì 8 d'aprile si aggiustarono quelle differenze, restando
il _conte Giovanni_ padrone come prima di quel castello. Fecero i
Bolognesi dipignere nel loro palazzo il suddetto conte Lucio, come
traditore, impiccato per un piede. S'era costui ritirato a Faenza, ed,
unitosi con _Astorre dei Manfredi_ signor di quella città, tornò ad
infestare ii territorio bolognese, e a tener mano coi Pepoli banditi
per farli ritornare in Bologna: il che costò la vita o il bando a
molti. Oltre a ciò, nel dì 15 di giugno cavalcarono con tutte le lor
forze i Bolognesi fino alle porte di Faenza, ardendo e saccheggiando.
Seguì poscia accordo fra essi ed Astorre de' Manfredi. Ma nel dicembre
di nuovo il conte Lucio colla sua compagnia venne sul Bolognese per
vendicarsi dell'affronto a lui fatto, e grandi ruberie ed incendii ne
seguirono.

NOTE:

[1972] Cronica di Rimini, tom. 15 Rer. Ital.

[1973] Chron. Estense, tom. 15 Rer. Italic. Annales Forolivienses, tom.
22 Rer. Ital.

[1974] Georgius Stella, Annal. Genuens., tom. 17 Rer. Ital.

[1975] Bonincontrus, Annal., tom. 16 Rer. Ital. Sozomenus, Histor.,
tom. eod.

[1976] Theodoricus de Niem, Hist.

[1977] Gobelinus, in Cosmod.

[1978] Raynaldus, in Annal. Ecclesiast. Gazata, Chron., tom. 18 Rer.
Ital.

[1979] Giornal. Napolet., tom. 21 Rer. Ital.

[1980] Gatari, Istor. di Padova, tom. 17 Rer. Ital. Bonfin., de Reb.
Hung.

[1981] Chron. Estense, tom. 15 Rer. Ital.

[1982] Bonincontrus, Annal., tom. 21 Rer. Ital.

[1983] Gatari, Istoria di Padova, tom. 17 Rer. Italic.

[1984] Gazata, Chron. Regiens., tom. 18 Rer. Italic.

[1985] Chronic. Estense, tom. 15 Rer. Ital. Redus., Chron., tom. 19
Rer. Ital.

[1986] Matth. de Griffon., Chron., tom. 18 Rer. Ital. Cronica di
Bologna, tom. eod. Gazata, Chron. Regiens., tom. eod.




    Anno di CRISTO MCCCLXXXVII. Indiz. X.

    URBANO VI papa 10.
    VENCESLAO re de' Romani 10.


Era tutto sconvolto, siccome dicemmo, per la morte del _re Carlo_
il regno di Napoli; crebbero nell'anno presente i guai in quelle
contrade. Perciocchè avendo i Sanseverini ed altri baroni del partito
angioino commosso il giovinetto _Lodovico duca d'Angiò_, che s'era
già intitolato re di Sicilia, cioè di Napoli, a venire in Italia,
promettendogli la conquista di quel regno, egli mandò innanzi _Ottone,
duca di Brunsvich_ e principe di Taranto, con grandi forze. Ottone,
siccome pratico del paese, prese quell'assunto, meditando vendetta
della morte data alla _regina Giovanna_ già sua moglie dal _re Carlo_
contra dei di lui figliuoli[1987]. Nel dì primo di giugno, unito egli
coi Sanseverini e cogli altri baroni della sua lega, e con un copioso
esercito, marciò alla volta di Napoli, incoraggito dalle dissensioni
che bollivano fra la _regina Margherita_ e i governatori della città
eletti da quella nobiltà e popolo. Fu permesso a' suoi soldati di
entrare nella città a cinquanta e sessanta per volta per fornirsi del
bisognevole. Ciò dispiacendo alla fazion del _re Ladislao_ e della
regina sua madre, si venne un giorno a battaglia, acclamando gli uni
il _re Ladislao_ e _papa Urbano_, ed altri il _re Lodovico_. S'inoltrò
sì forte la briga, che la regina, temendo di sè e de' suoi figliuoli,
nel dì 8 di luglio, dal castello dell'Uovo si trasferì a Gaeta, dove
poi si fermò per anni parecchi. Venne _Raimondo Orsino_ conte di
Nola per sostenere la signoria della regina e la divozione a papa
Urbano; ma essendo riuscito ad Ottone duca di Brunsvich d'entrare in
Napoli nel dì 20 del suddetto luglio[1988], non passò quel mese che
prevalse affatto il partito angioino. Furono spediti ambasciatori al
_re Lodovico_ e all'antipapa _Clemente_, di modo che fu obbligato in
quella città chi teneva per papa Urbano e pel re Ladislao a tacere.
Vendetta allora fu fatta contra di coloro che si credeano aver avuta
parte nella morte data alla regina Giovanna. Dimorava intanto _papa
Urbano_ in Lucca, mirando con dispetto le rivoluzioni di Napoli, tutte
contrarie a' suoi interessi[1989]. Detestava egli Lodovico d'Angiò
suo nemico e protettore del falso pontefice; ma non per questo aderiva
punto al re Ladislao e alla regina Margherita sua madre. Avendo egli
già fulminata la sentenza contra del re Carlo, e dichiarato devoluto
il regno, non sapea fare un passo indietro. Gli mandò bensì la _regina
Margherita_ a Genova ambasciatori, pregandolo d'avere misericordia
de' suoi figliuoli, e di permettere che all'ucciso re suo consorte
fosse data l'ecclesiastica sepoltura. Anzi, sperando maggiormente
di placarlo, liberò dalle carceri Francesco Butillo nipote di lui, e
gliel'inviò fino a Genova. Nulla si potè per questo ammollire il duro
cuore d'Urbano, che più che mai seguitò a far processi, e ad aggiugnere
condanne a condanne contra della regina e de' suoi figliuoli; levò
anche loro il principato d'Acaia. Gli cadde poscia in pensiero di poter
conquistare per la santa Sede il regno di Napoli in mezzo ai rivali
partiti; e giacchè era stato ucciso in Viterbo dai Romani _Angelo
prefetto di Roma_, ed era tornata quella città alla sua ubbidienza, da
Lucca nel dì 23 di settembre si mosse egli, e trasferissi a Perugia,
per essere più a portata dell'esecuzione de' suoi disegni.

Poichè non aveva potuto _Francesco da Carrara_ indurre alla pace lo
sconsigliato _Antonio dalla Scala_, non lasciò da lì innanzi via
alcuna per atterrarlo affatto[1990]. Ebbe maniera di staccare da
lui il _conte Lucio_, con promettergli dieci mila fiorini d'oro per
regalo; e costui se n'andò. Quindi nello stesso mese di gennaio inviò
l'esercito a' danni del Veronese sotto il comando di _Giovanni d'Azzo_
e di _Giovanni Aucud_, due valenti e insieme accortissimi capitani,
i quali per miracolo andavano ben d'accordo nel maneggio di questa
guerra. Era con loro _Francesco Novello da Carrara_, primogenito del
medesimo signor di Padova, con altri valorosi condottieri d'armi. Per
lo spazio di quarantacinque giorni, dacchè furono entrati nel Veronese,
continuarono a dare il guasto e saccheggio al paese. Ma usciti in
questo mentre in campagna anche _Giovanni degli Ordelaffi_ di Forlì
e _Ostasio da Polenta_ signor di Ravenna, capitani dello Scaligero,
con armata più numerosa, cominciarono ad angustiar quella di Padova,
con impedir le vettovaglie e levarle i foraggi; di maniera che furono
obbligate le genti carraresi a ritirarsi a poco a poco per tornarsene
sul Padovano. Grandi furono i disagi che patirono nel retrocedere, e si
fu più volte vicino ad un fatto d'armi; ma gli avveduti generali de'
Carraresi lo schivarono sempre per la debolezza in cui si trovavano
le affamate loro milizie, tutto dì inseguite e molestate da' nemici.
Allorchè furono essi giunti verso Castelbaldo al Castagnaro, talmente
si videro incalzati e stretti dall'esercito veronese, che nel dì 11
di marzo convenne prendere battaglia. Vantaggiosamente si postarono i
Padovani a un largo fosso, e quivi sostennero, anzi ributtarono più
volte i nemici, essendo già da qualche tempo introdotto l'uso delle
bombarde da fuoco, le quali faceano grande strepito e strage. Dacchè
ebbero i saggi capitani de' Carraresi fatto calar la baldanza all'oste
contraria, _Giovanni Aucud_ passò il fosso co' suoi, e con tal empito
e forza assalì i Veronesi, che andarono a terra le lor bandiere, e in
rotta tutto il campo loro. Secondo la lista che ne lasciarono i Gatari,
restarono prigionieri circa quattro mila secento venti uomini d'armi a
cavallo, fanti ottocento quaranta, e i due generali dello Scaligero,
cioè _Giovanni degli Ordelaffi_ ed _Ostasio da Polenta_[1991], con
altri assai nobili capitani, che furono poi tutti trionfalmente
introdotti in Padova. Ma neppure per questa sì grave sconfitta
prese miglior consiglio _Antonio dalla Scala_. Nel suo maltalento il
mantennero i Veneziani, che gli mandarono tosto quaranta mila fiorini
d'oro, promettendone anche più. E però quantunque il Carrarese di nuovo
mandasse ambasciatori ad offerirgli pace, più testardo e adirato che
mai contra del Carrarese, serrò gli orecchi ad ogni aggiustamento,
e deluse ancora le pratiche fatte da _Venceslao re de' Romani_ per
riunir gli animi loro. Costò caro ai Veronesi e Vicentini questa pazza
ritrosia del loro signore, perchè entrata ne' lor territorii l'armata
dei Padovani, portò il sacco e la desolazione sino alle porte di
Verona.

Stava intanto con occhio cerviere mirando queste rotture
_Gian-Galeazzo_ signor di Milano, e da quell'astuto che era pensò
tosto a rivolgerle in profitto suo. Avea già nel precedente anno
spediti ambasciatori tanto allo Scaligero che al Carrarese, offerendo
lega nello stesso tempo ad amendue. Molto più continuò questo
giuoco nell'anno presente. _Francesco da Carrara_, tra perchè gli
premeva di non aver per nemico il potentissimo Visconte, con cui lo
Scaligero era come d'accordo, e perchè vantaggiose esibizioni erano
a lui fatte dal Visconte, strinse in fine lega nel dì 19 d'aprile
dell'anno corrente con lui. I patti erano, che vincendo toccasse a
_Gian-Galeazzo_ Verona[1992], e al _Carrarese_ Vicenza. Nel giorno
stesso mandò il Visconte la disfida ad _Antonio dalla Scala_,
allegando que' pretesti di muovergli guerra che non mancarono mai a
chi colla voglia di conquistare può congiugnere le forze. Fu permesso
a _Giovanni d'Azzo_ di passare ai servigi del conte di Virtù, cioè
dello stesso Gian-Galeazzo, che continuava a farsi chiamare così; e
_Giovanni Aucud_ anch'egli prese congedo dal signore di Padova. Restò
nondimeno il Carrarese ben fornito di gente, e mentre il conte di Virtù
mosse le sue armi contro lo Scaligero, e s'impadronì del castello di
Garda, anch'egli spedì _Francesco Novello_ suo figliuolo ed _Ugolotto
Biancardo_ suo generale sotto Vicenza. Fu molto bersagliata quella
città, ma fu anche ben difesa, senza mai voler ascoltare proposizioni
di resa. Di belle, ma simulate parole non di meno diedero que'
cittadini, tanto che indussero l'esercito padovano a levar l'assedio,
per attendere all'acquisto di varie terre tanto di quel territorio che
del Friuli, giacchè Francesco da Carrara nello stesso tempo attendeva
a quelle contrade[1993]. Nel venerdì santo, d'aprile, entrarono per
forza in Aquileia le genti sue, uccisero quegli abitanti, orridamente
saccheggiarono fin le chiese, con asportarne i vasi sacri e le
reliquie. E nella stessa maniera s'impossessarono nel settembre di
Sacile e d'altri luoghi. Trovandosi _Antonio dalla Scala_ in mezzo a
questi due fuochi, e senza soccorso de' Veneziani, ch'erano dietro a
ricuperar la Dalmazia; allora fu che conobbe gl'irremediabili falli
delle sue malnate passioni, e che l'ira di Dio era sopra di lui.
Mosse il re de' Romani _Venceslao_ a ripigliare i negoziati di pace,
e vennero in fatti nuovi ambasciatori a trattare col conte di Virtù,
il quale colle sue arti li tenne a bada, tanto che eseguì i segreti
suoi maneggi. Erano questi un trattato tenuto da Guglielmo Bevilacqua
nella città di Verona, che scoppiò nella notte del dì 18 d'ottobre.
Troppo era stanco di quella guerra, e delle gravezze e de' saccheggi
il popolo di Verona. Coll'aiuto d'alcuni cittadini traditori, dopo un
fiero assalto dato alla porta di San Massimo, riuscì all'armi del conte
di Virtù d'entrare in quella città. Antonio dalla Scala, consegnato
il castello in mano a _Corrado Cangier_ ambasciatore cesareo, se ne
fuggì colla sua famiglia in barca per l'Adige a Venezia. Poco stette
l'ambasciatore a far mercato del medesimo castello, e, ricevuta gran
somma di danaro, se ne tornò col buon giorno in Germania.

Trovatisi poi quivi i segnali di tutte le fortezze, e di Vicenza
stessa, il Bevilacqua tosto cavalcò a Vicenza con essi nel dì 21 del
suddetto ottobre; e quel popolo fu ben istruito a rendersi a _Caterina_
moglie del _conte di Virtù_, la quale, siccome figliuola di _Regina
dalla Scala_, pretendeva al dominio di quella città; e con patto di non
essere mai dati in mano del signore di Padova, troppo da loro odiato.
_Antonio dalla Scala_ dipoi rifugiatosi a Venezia, ma non sovvenuto
dai Veneziani, e disprezzato dai Fiorentini e dal papa, per qualche
tempo se n'andò ramingo. Finalmente, venendo con molti armati dalla
Toscana nel mese d'agosto, sorpreso da malore (e fu detto per veleno)
nelle montagne di Forlì, ossia di Faenza, miseramente terminò nell'anno
seguente i suoi giorni, e tutto l'arnese suo andò a sacco[1994]. Lasciò
un figliuolo maschio, tre figliuole e la moglie in istato poverissimo,
a' quali fu assegnato il vitto dalla signoria di Venezia. Così quasi
in un momento venne a mancare la signoria della famosa e potente
famiglia _dalla Scala_ per la pazza condotta di Antonio, nella cui
caduta e morte parve al pubblico di riconoscere i giudizii di Dio per
l'assassinio da lui fatto al fratello. Si credeva poi _Francesco da
Carrara_ di cogliere anch'egli il frutto della guerra con Vicenza,
a tenore delle capitolazioni della lega; ma ebbe che fare con un più
furbo di lui. Scusandosi Gian-Galeazzo di non voler pregiudicare alle
ragioni della moglie, alla quale, e non a lui, s'era data Vicenza,
ritenne ancor quella per sè, facendo dipoi intimazione al Carrarese
di non molestar da lì innanzi quel territorio[1995]. Che confusione,
che rabbia allora rodesse il cuore di Francesco da Carrara, si può
facilmente intendere. Per isbrigarsi da un debile nemico, se n'era
tirato addosso un più potente, e il principio della sua rovina.
Non dovea egli avere mai letto cosa fosse la società leonina. La
_regina Margherita_ tenne in quest'anno la città di Napoli ristretta
per mare. Era quel popolo senza vettovaglia[1996]. L'industria e il
valore di _Ottone duca di Brunsvich_ e principe di Taranto sostenne
quella città in maniera che fu provveduta, e schivò il pericolo di
rendersi. Ma inviato dal r_e Lodovico monsignor di Mongioia_ per vicerè
e governatore di quella città, Ottone, di ciò disgustato, si ritirò
colle sue genti a Sant'Agata, e passò ai servigi del re Ladislao.
Il castello dell'Uovo restava tuttavia in potere della _regina
Margherita_ madre d'esso Ladislao. Voglioso intanto _Gian-Galeazzo
Visconte_ di conservare ed accrescere la sua parentela colla real casa
di Francia[1997], diede nell'anno presente in moglie _Valentina_ sua
unica figliuola a _Lodovico duca di Turena_ conte di Valois e fratello
del re di Francia; parentado che egli piuttosto comperò, perchè diede
in dote al genero ed immediatamente consegnò la città d'Asti con
varie castella del Piemonte. Dicesi che ne furono malcontenti gli
Astigiani. Se ne ricordi il lettore, perchè vedremo questo matrimonio
origine di gravi sconvolgimenti nello Stato di Milano. Presso Benvenuto
da San Giorgio[1998] si legge lo strumento dotale d'essa Valentina
coll'enumerazione di tutti i luoghi ceduti dal Visconte ad esso
Lodovico suo genero.

NOTE:

[1987] Giornal. Napol., tom. 21 Rer. Ital.

[1988] Chron. Estense, tom. 15 Rer. Ital.

[1989] Theodericus de Niem, lib. 1, cap. 63.

[1990] Gatari, Istoria di Padova, tom. 18 Rer. Ital.

[1991] Chronic. Estense, tom. 15 Rer. Ital.

[1992] Corio, Istor. di Milano.

[1993] Gazata, Chron., tom. 18 Rer. Ital.

[1994] Chron. Placent., tom. 16 Rer. Ital. Bonincontrus, Annal.,
tom. 21 Rer. Italic. Caresin., Chron., tom. 12 Rer. Italic. Chron.
Foroliviens., tom. 22 Rer. Ital. Matth. de Griffon., Chronic., tom. 18
Rer. Ital.

[1995] Chron. Estens., tom. 15 Rer. Ital. Gatari, Istor. di Padova,
tom. 18 Rer. Ital.

[1996] Giornal. Napolit., tom. 21 Rer. Ital.

[1997] Annal. Mediolan., tom. 16 Rer. Ital. Chron. Placentin., tom. eod.




    Anno di CRISTO MCCCLXXXVIII. Indiz. XI.

    URBANO VI papa 11.
    VENCESLAO re de' Romani 11.


Fisso stava _papa Urbano_ nel proponimento suo d'essere nemico a tutti
e due i re litiganti pel regno di Napoli, cioè a _Ladislao di Durazzo_
e a _Lodovico II d'Angiò_, lusingandosi egli di poter conquistare quel
regno (per suo nipote, come fu creduto), dicendo d'esserne egli solo
il padrone[1999]. Cercò aiuti da _Martino_ e _Maria_ re di Sicilia;
assoldò ancora molte soldatesche in Toscana e nel Patrimonio; mossesi
in fine da Perugia per accostarsi maggiormente ai confini di Napoli.
Ma, precipitato a terra nel viaggio dal mulo ch'egli cavalcava,
e ferito in più parti, si fece condurre a Ferentino, senza voler
badare alle preghiere di molti Romani accorsi per invitarlo a Roma.
Tuttavia, perchè s'ammutinarono le milizie sue e l'abbandonarono,
egli, vedendo fallite le sue speranze guerriere, nel novembre
s'appigliò alla risoluzione di restituirsi a Roma, dove con poco
onore entrò. Fu maggiormente assediato in quest'anno dal Mongioia e
da' Napoletani angioini il castello di Capuana, che tuttavia ubbidiva
al _re Ladislao_. Si difese per quanto potè il castellano; ma da che
non venne fatto ad _Ottone duca di Brunsvich_ e al _conte Alberico_
gran contestabile di dargli soccorso, tuttochè vi fossero accorsi con
quattro mila e cinquecento cavalli, il castellano, non potendo più
reggere, capitolò la resa nel dì 22 di aprile. Portò poscia il Mongioia
l'assedio a Castel Nuovo; ma non potè mettervi il piede, perchè, venuti
da Gaeta aiuti agli assediati, questi non si lasciarono più far paura
da lì innanzi. Altri vedrà se questi fatti piuttosto appartenessero
all'anno seguente. Di grandi mali faceano in questi tempi i
corsari[2000] Mori di Tunisi ai lidi de' cristiani nel Mediterraneo.
Spezialmente n'erano in pena _Martino e Maria re di Sicilia_. Adunque,
per reprimere la baldanza di que' Barbari, s'accordarono co' Genovesi
e Pisani, e composero una flotta di venti galee. Quindici d'esse
furono di Genovesi sotto il comando di _Raffaello Adorno_. Ammiraglio
dello stuolo fu _Manfredi di Chiaramonte_. Presero questi combattenti
cristiani a forza d'armi l'isola di Zerbi, e quivi si fortificarono.
Diede fine in quest'anno al suo vivere[2001] _Niccolò II marchese
d'Este_, signor di Ferrara, Modena, Comacchio e Rovigo, nel dì 26 di
marzo. Il magnifico suo, funerale fu accompagnalo dalle lagrime di
molti. Passò la signoria al _marchese Alberto_ suo fratello, contra del
quale fu nel prossimo maggio scoperta una congiura[2002], maneggiata
dal signore di Padova e da' Fiorentini, che mal sofferivano di vederlo
divenuto amico del conte di Virtù. Il disegno era di ucciderlo, e di
trasferire il dominio in _Obizzo Estense_ suo nipote, figliuolo del già
_marchese Aldrovandino_. Vi teneva mano anche la madre d'esso Obizzo.
Fecesi rigorosa giustizia per questo. In fatti, se il defunto marchese
Niccolò fu in addietro nemico dichiarato de' Visconti, non volle già
imitarlo in questo il marchese Alberto. Anzi andò egli in persona con
accompagnamento nobile nel dì 25 d'aprile a visitare _Gian-Galeazzo_
conte di Virtù, che tuttavia tenea la sua residenza in Pavia, e seco
entrò in lega per le imprese che quell'astuto principe andava tutto dì
macchinando.

Quanto più _Francesco da Carrara_ signor di Padova ruminava il grande
inganno fattogli dal suddetto Gian-Galeazzo, occupatore di Vicenza
contro i patti della lega, tanto meno poteva egli astenersi dal
chiamarlo spergiuro e traditore. E per tale il pubblicò anche nelle
lettere scritte a tutti i principi. Durerà fatica il lettore a credere
ciò che i Gatari[2003] lasciarono scritto; cioè che lo stesso Visconte
il fece consigliare di lagnarsi di lui, per aver campo di vincere nel
suo consiglio che fosse consegnata Vicenza al Carrarese. Più verisimile
sembra che il dispetto naturalmente facesse prorompere Francesco
da Carrara in invettive contra di chi l'avea burlato col mancare sì
patentemente all'obbligo e ai patti. Ma ciò fece un bel giuoco al conte
di Virtù, perchè gli servì di pretesto per intraprendere una nuova
guerra contro alla casa di Carrara. Per effettuar questo disegno,
ed impedire che alcuno non imprendesse la difesa del Carrarese,
trattò e conchiuse lega nel dì 19 di maggio colla _repubblica di
Venezia_[2004], promettendole la signoria di Ceneda, di Trivigi e
d'altri luoghi; con _Alberto marchese di Ferrara_, accordandogli la
restituzione di Este e d'altre terre anticamente spettanti alla casa
estense; con _Francesco Gonzaga_ signore di Mantova, e colla _comunità
di Udine_. Mai non si avvisò Francesco da Carrara, benchè uomo di
somma avvedutezza, che i saggi Veneziani potessero condiscendere alla
maggiore esaltazione del conte di Virtù, e ad avere per confinante
un sì potente signore che già facea paura a tutti. Ma s'ingannò, e
non mancavano a lui peccati da farne penitenza anche in questa vita.
Pertanto, ritrovandosi egli attorniato da tanti nemici, e malveduto
ancora da' Padovani, che mal sofferivano le tante nuove gravezze
loro imposte, prese per necessità la risoluzione a lui suggerita di
rinunziar Padova a _Francesco Novello_ suo figliuolo e di ritirarsi a
Trivigi, dove sperava più amore e fedeltà in quel popolo, tanto da lui
beneficato. Nel dì 29 di giugno seguì la rinunzia, e nel dì seguente
la partenza di Francesco il vecchio alla volta d'esso Trivigi. Fatta
poi la disfida dal _conte di Virtù_, cominciò il suo possente esercito,
guidato da _Giacomo dal Verme_, ad inondare il territorio di Padova.
Altrettanto fecero dal canto loro i Veneziani. E quantunque _Francesco
Novello_ da Carrara animosamente colle sue troppo disuguali forze si
opponesse, pure i nemici ora un luogo ora un altro andavano occupando;
e passati, i serragli, sempre più si avvicinavano a Padova. A queste
sue disavventure si aggiunse più d'una sollevazione fatta contra di lui
dal popolo di Padova, sì per la troppo disgustosa visita della guerra
in casa, come pel desiderio di mutar padrone, sperandone, secondo il
costume delle umane lusinghe, migliore stato. In tal maniera crescendo
ogni dì più il turbine esterno ed interno, Francesco Novello si ridusse
a trattare d'aggiustamento. Mandò suoi ambasciatori al campo nemico,
e finalmente si convenne con Giacomo dal Verme e coi provveditori
veneziani che sarebbe permesso a lui d'andare in persona a trattare gli
affari suoi col conte di Virtù, giacchè s'era egli figurato di poter
ottenere buoni patti dalla magnanimità di quel principe; ma che intanto
il castello di Padova verrebbe consegnato a titolo di deposito in mano
del medesimo Giacomo dal Verme, da restituirsi, qualora non succedesse
l'accordo, con altri patti, registrati nelle Storie dei Gatari. Fecesi
la consegna del castello nel dì 23 di novembre, e in quello stesso
giorno si mosse Francesco Novello da Padova con _Taddea Estense_ sua
moglie, co' figliuoli, e col meglio di sua roba in oro, argento, gioie
e danari, ascendente al valore di trecento mila fiorini d'oro, senza i
panni; e s'inviò colla testa bassa alla volta di Verona per passare a
Pavia. Già la città di Trivigi per sollevazion del popolo, che odiava
il dominio de' Carraresi, s'era data alle armi del Visconte[2005].
Erasi ritirato nel castello _Francesco il vecchio_. Gli fu spedito
il _marchese Spineta_ Malaspina a consigliarlo di rimettersi alla
generosità del conte di Virtù. Di larghe promesse gli furono fatte,
tanto ch'egli nel dicembre, consegnata quella fortezza agli uffiziali
del Visconte, s'incamminò alla volta di Pavia. Ed ecco in poco tempo
a terra la magnifica _casa da Carrara_, la quale non tardò a provare
in che debili fondamenti ella avesse poste le sue speranze, e qual
capitale s'avesse a fare del genio conquistatore del conte di Virtù.
Intanto Padova, contro i patti, si diede ad esso conte, a cui nel dì 28
di dicembre fu spedita solenne ambasciata da quel popolo, con detestare
il precedente governo dei Carraresi. Lo stesso fecero tutte le terre e
fortezze, e Feltro e Cividal di Belluno. Oltre all'ingrandimento degli
Stati, ebbe il conte di Virtù la consolazione ancora di veder nato un
figlio maschio da _Caterina Visconte_ sua moglie nel dì 7 di settembre
dell'anno presente[2006], a cui fu posto il nome di _Giovanni Maria_.

NOTE:

[1998] Benvenuto da S. Giorgio, Istoria del Monferrato, tom. 23 Rer.
Ital.

[1999] Raynaldus, Annal. Eccles. Theodoric. de Niem, Histor. Gobel., in
Cosmod.

[2000] Bonincontrus, Annales, tom. 21 Rer. Ital. Georgius Stella,
Annal. Genuens., tom. 17 Rer. Ital.

[2001] Chronic. Estens., tom. 15 Rer. Ital.

[2002] Gazata, Chron. Regiens., tom. 18 Rer. Ital.

[2003] Gatari, Istor. di Padova, tom. 17 Rer. Ital.

[2004] Caresin., Chron., tom. 12 Rer. Ital.




    Anno di CRISTO MCCCLXXXIX. Indiz. XII.

    BONIFAZIO IX papa 1.
    VENCESLAO re de' Romani 12.


Dimorando in Roma _papa Urbano VI_, andava meditando d'aprir egli il
giubileo romano per l'anno 1390, giacchè desiderava questa gloria
e contento[2007], con aver insieme ordinato che da lì innanzi ogni
trentatrè anni si celebrasse esso giubileo. Ma verso la metà d'agosto
cominciò a decadere la sua sanità, in maniera che alcuni sospettarono
cagionata da veleno la sua infermità[2008]. Continuò peggiorando sino
al dì 18 di ottobre, in cui Dio il chiamò all'altra vita[2009]. Lasciò
di sè stesso una memoria infausta appresso gli storici, perchè colla
sua imprudenza ed alterigia diede non picciola occasione al deplorabile
scisma suscitato dall'altrui malignità ed ambizione, e perchè uomo
rotto, implacabile, crudele, e volto più che ad altro ad ingrandire i
proprii nipoti, che tardarono poco a svanire con tutte le lor grandezze
e ricchezze. Per questo fu chiamato dall'autore degli Annali di
Forlì[2010]: _Vir pessimus, crudelis, et scandalosus, absque Consilio
cardinalium, cujus dolis schismata incepere in Ecclesia Christi_. Io
so che la sua memoria è difesa dall'Ammirato[2011]; e pure è da pregar
Dio che di simili teste calde, sprezzatrici del consiglio dei fratelli,
ed atte a rovinar sè stesse ed altrui, niuna più sia posta al governo
della Chiesa sua santa. Dai cardinali raunati in Roma al numero di
quattordici fu poscia eletto papa nel dì 2 di novembre il cardinal
_Pietro Tomacelli_ Napoletano, benchè assai giovine, perchè uomo di
petto, che assunse il nome di _Bonifazio IX_, e ricevette la corona
nel dì 11 di esso mese. Eransi lusingati i Franzesi di veder finito
lo scisma colla morte di _papa Urbano VI_, e che il loro antipapa
_Clemente_ verrebbe invitato a Roma. Poco stettero a disingannarsi,
udita la creazion del novello pontefice, il quale non tardò a rimettere
nei lor gradi quattro de' cardinali che per la acerbità del suo
predecessore si erano ritirati dalla Chiesa romana. Continuava intanto
la guerra nel regno di Napoli[2012]; e perciocchè il _re Ladislao_,
dimorante in Gaeta colla _regina Margherita_ sua madre, era giunto ad
età tollerabile per contraere matrimonio, fu conchiuso l'accasamento
di lui con _Costanza_ figliuola di _Manfredi_ potentissimo _conte di
Chiaramonte_ in Sicilia[2013]; e questa nel dì 5 di settembre giunse
a Gaeta, condottavi da quattro galee siciliane. Si accomodò a queste
nozze il giovinetto principe per cogliere una ricca dote in danaro,
di cui era egli allora sommamente necessitoso; ma col tempo vedremo
qual conto egli facesse di questa moglie e degli altrui benefizii.
L'acquisto fatto nell'anno precedente dell'isola di Zerbi verso le
coste dell'Africa[2014] animò maggiormente in quest'anno i cristiani
a tentar nuove imprese contra de' corsari tunesini. Quaranta furono
le galee armate da' Genovesi, comandate da _Giovanni Centurione_, con
venti altri legni grossi. Loro si unirono ancora alcune navi inglesi,
e in questa flotta andò a militare con un corpo di bella gente il _duca
di Borbone_ della casa di Francia. Sbarcarono i cristiani verso Tunisi,
fecero più battaglie, ma con isvantaggio, contro quei Barbari; laonde
se ne tornarono indietro non sol senza guadagno, ma con grave danno e
vergogna loro.

La potenza di _Gian-Galeazzo Visconte_, appellato conte di Virtù,
la quale a passi di gigante andava crescendo, cominciò a mettere
in apprensione non solamente i Bolognesi, ma anche i Fiorentini. I
primi, perchè temeano ch'egli risvegliasse le pretensioni passate
della casa sua sopra la loro città; e il timore passò presto in
certezza[2015]. Essendosi scoperto nel dì 21 di novembre un trattato
di alcuni cittadini di Bologna di dar quella città al conte di Virtù,
costò loro la testa, e molti altri furono confinati. Per conto poi
dei Fiorentini, vedeano essi che il conte di Virtù facea leva di gente
in Romagna[2016]; eravi principio di rotture coi Sanesi, malcontenti
de' Fiorentini a cagione di Montepulciano, e già inclinati a chiamare
per lor protettore il Visconte, istigati dal desiderio di far calar
l'alterigia a' lor vicini; e già ne aveano impetrato ducento lance.
Ma che? il Visconte colla sua fina politica tanto in voce, che per
mezzo de' suoi ambasciatori, non d'altro parlava che di pace, e si
esibiva ancora a metterla in Toscana. Anzi, per meglio addormentare i
potentati d'Italia, si mostrò ben pronto alla buona volontà di _Pietro
Gambacorta_ signore di Pisa, che facea premura di stabilire una lega
per quiete d'ognuno. In Pisa dunque si trovarono gli ambasciatori del
_Visconte_, di _Ferrara, Mantova, Bologna, Perugia, Siena, Lucca e
Firenze_, degli _Ordelaffi_, dei _Malatesti_ e d'altri signori; e si
stipulò una lega fra loro; con qual frutto, non tarderemo a vederlo.
Fino al dì 16 di febbraio restò la città di Trevigi[2017] in mano
degli uffiziali del conte di Virtù. Forse anche di più vi sarebbe
restata; ma l'apprensione della potenza veneta, e il sapere che il
popolo di quella città acclamò solamente San Marco, e sospirava di
passare sotto il saggio governo de' Veneziani, indussero finalmente
il Visconte a consegnar quella città colle fortezze, e insieme Ceneda
col suo distretto ad essa repubblica in esecuzion de' capitoli della
lega. Parimente nel dì 17 di ottobre mise _Alberto marchese_ di
Ferrara[2018] in possesso della nobil terra d'Este cogli altri luoghi a
lui destinati nella lega suddetta. Nel dì 25 di giugno (e non già nel
dì 15 di novembre, come ha il Corio[2019]) esso conte di Virtù inviò
a Parigi _Valentina_ sua figliuola, maritata a _Lodovico di Valois_,
che già dicemmo duca di Turena e fratello del re di Francia. Negli
Annali Milanesi[2020] e nella Storia del Corio si legge l'ampia nota
dei gioielli, vasi d'oro e di argento, ed altri ricchi arnesi che seco
portò questa principessa in Francia. Nel mese di novembre[2021] era
stato gravemente infermo _Guido da Polenta_ signor di Ravenna, e i suoi
figliuoli _Obizzo_, _Ostasio_ e _Pietro_ già si credeano colla morte di
lui di assumere il sospirato comando. Si riebbe egli dall'infermità;
ma ciò che questa non fece, gli scellerati figliuoli fecero poco
appresso, con prendere il padre, e confinarlo in una prigione, dove (il
quando non si sa) infelicemente egli terminò la sua vita. Il Rossi e
l'autor degli Annali di Forlì[2022] scrivono ciò avvenuto nel dì 28 di
gennaio dell'anno seguente; ma l'autore della Cronica Estense, allora
vivente[2023], mette questo orrido fatto nel dicembre del presente. In
Perugia ancora sorse fiera discordia fra i nobili e il popolo[2024].
Furono uccisi da esso popolo venti persone di quei che si appellavano
i Beccarini, e più di cinquecento esiliati, con occupar tutti i loro
beni, in guisa che restò come desolata quella città.

Dimoravano _Francesco il vecchio_ da Carrara in Cremona, e _Francesco
Novello_ suo figliuolo in Milano[2025], continuamente menati a spasso
con belle parole dai ministri di Gian-Galeazzo conte di Virtù, ma
senza mai poter muoversi di colà, e molto men di vedere la faccia
del conte, che risedeva in Pavia. La rabbia di Francesco il giovane
era immensa contra di lui, perchè contra de' patti gli avea preso il
dominio di Padova senza prima seco accordarsi, e senza finora avergli
assegnato alcun onorevol compenso. Tutto dì il chiamava traditore
co' suoi famigliari; gli cadde anche in pensiero di ammazzarlo, e ne
divisò anche la maniera; ma avendo confidato l'affare ad Artuso conte,
nobile padovano, a lui spedito dal padre, questi non per malizia,
ma imprudentemente si lasciò uscir di bocca il segreto, tanto che la
notizia ne pervenne a Gian-Galeazzo. Nulla di meno (e ciò sia detto
in sua lode) Gian-Galeazzo, senza voler imitare i crudi tiranni, lo
scusò, e dopo qualche tempo assegnò al Carrarese il possesso e dominio
del castello di Cortesone nell'Astigiano, abitato da gente micidiaria,
e inoltre cinquecento fiorini d'oro il mese. Mostrò Francesco Novello
d'esserne contento, e solamente chiese licenza di poter abitare per
quattro mesi in Asti, città ceduta dal Visconte al genero suo duca
di Turena, finchè potesse far acconciare la casa dirupata che dovea
servirgli di stanza. Accordatagli tal grazia, e preso il possesso del
castello, andò con _Taddea Estense_ sua moglie ad Asti. Quivi stando,
ossia, come vuole l'Ammirati[2026], che segreto impulso gli fosse dato
dai Fiorentini; oppure, come scrivono gli storici padovani, che lo
sdegno suo incredibile contra del conte di Virtù, e insieme la speranza
di ricuperare la perduta città di Padova, il movessero: determinò di
fuggirsene. Fingendo dunque di voler andare a Vienna del Delfinato per
adempiere un suo voto a santo Antonio, senza chiedere licenza, imprese
il viaggio colla moglie nel mese di marzo di quest'anno, per quanto io
credo, e passò l'Alpi. Nè sì tosto fu uscito de' confini del conte di
Virtù, che fece anche uscir d'Asti tutti i suoi figliuoli, con ordine
di passare a Firenze, dove anch'egli avea stabilito di portarsi. Andato
ad Avignone, trattò coll'antipapa _Clemente_; poscia, imbarcatosi
a Marsiglia, venne verso Genova, e parte per mare, parte per terra
arrivò a Pisa, e finalmente a Firenze, dove si riposò. I pericoli
da lui passati nel viaggio, e i patimenti sofferti furono ben molti.
Bella è la dipintura che ne fa il Gatari iuniore nella sua Cronica.
L'inaspettata fuga del Carrarese sommamente dispiacque a _Gian-Galeazzo
Visconte_, e fu poi cagione che sul fine di luglio facesse passare il
_vecchio Francesco_ di lui padre da Cremona nel castello di Como sotto
buone guardie, senza dargli qualche libertà di trattare co' suoi, e
con avergli occupato tutti i danari, gioie ed argenti per la somma
di trecento mila fiorini d'oro. Avea lo scaltro vecchio mostrato, ed
anche fatto intendere al conte di Virtù il singolar suo dispiacere per
la fuga del figliuolo, e si esibì anche di farlo ritornare: al qual
fine scrisse anche lettere assai calde al medesimo. Ma internamente
giubilò per la coraggiosa risoluzione da lui presa; e a chi portava
quelle lettere diede segreto ordine di maggiormente confortarlo a
ricuperare il suo, senza apprendere i pericoli del padre, e di non
mettersi mai più in mano del conte del Virtù con tutte le magnifiche
sue esibizioni. Fermossi _Francesco Novello_ in Firenze non poco
tempo. Parve sulle prime grande il freddo di quei magistrati verso di
lui, per non dar gelosia a Gian-Galeazzo; ma probabilmente in segreto
trattavano con lui; e certo nell'andare innanzi gli mostrarono più
affetto; giacchè quegli accorti cittadini tenevano per inevitabile la
guerra coll'insaziabile signor di Milano. Un pezzo curioso e gustoso
di istoria (torno a dirlo) è quello dei Gatari Padovani[2027] nella
descrizion minuta delle avventure del suddetto Francesco Novello. Io
appena le ho accennate, di più non permettendo l'assunto mio. Essendo
ito in quest'anno _Carlo VI_ re di Francia ad Avignone a visitar
l'antipapa _Clemente_[2028], per opera sua fu coronato nella festa
dell'Ognissanti re delle due Sicilie _Lodovico iuniore d'Angiò_, che
già meditava di venire in Italia. L'atto di quella funzione si legge
nella raccolta del Leibnizio[2029].

NOTE:

[2005] Redus., Chronic., tom. 19 Rer. Ital.

[2006] Chronic. Placentin., tom. 16 Rer. Ital.

[2007] Theodoric. de Niem, Hist. Gobelinus, in Cosmod.

[2008] Sozomenus, Chron., tom. 16 Rer. Ital.

[2009] Raynaldus, Annal. Eccles. Platina, Vit. Roman. Pontif.

[2010] Annales Foroliviens., tom. 22 Rer. Ital.

[2011] Ammirati, Istor. Fiorentina, lib. 15.

[2012] Giornal. Napol., tom. 21 Rer. Ital.

[2013] Bonincontrus, Annal., tom. 21 Rer. Ital.

[2014] Georgius Stella, Annal. Genuens., tom. 17 Rer. Ital.

[2015] Matthaeus de Griffonibus, Chron., tom. 18 Rer. Ital. Cronica di
Bologna, tom. eod.

[2016] Ammirati, Istoria Fiorentina, lib. 15.

[2017] Gatari, Istor. di Pad., tom, 17 Rer. Ital. Caresin., Chron.,
tom. 12 Rer. Ital. Redusius, Chron., tom. 19 Rer. Ital.

[2018] Chron. Estense, tom. 15 Rer. Ital.

[2019] Corio, Istor. di Milano.

[2020] Annales Mediolan., tom. 16 Rer. Ital. Chron. Placentin., tom.
eod.

[2021] Rubeus, Histor. Ravenn., lib. 7.

[2022] Annal. Foroliviens., tom. 22 Rer. Ital.

[2023] Chron. Estense, tom. 15 Rer. Ital.

[2024] Sozomenus, Hist., tom. 16 Rer. Ital.

[2025] Gatari, Istor. di Pad., tom. 17 Rer. Ital.

[2026] Ammirati, Istor. Fiorentina, lib. 15.

[2027] Gatari, Istor. di Padova, tom. 17 Rer. Ital.

[2028] Vita Clementis antipap., P. II, tom. 3 Rer. Italic.

[2029] Leibnitius, Cod. Jur. Gent., tom. 1, n. 107.




    Anno di CRISTO MCCCXC. Indizione XIII.

    BONIFAZIO IX papa 2.
    VENCESLAO re de' Romani 13.


Creato che fu papa _Bonifazio IX_, non perdè tempo la _regina
Margherita_ a spedirgli da Gaeta ambasciatori[2030], per prestargli
ubbidienza, e pregarlo di rimettere in sua grazia l'innocente suo
figliuolo _Ladislao_, che era allora in età di circa quattordici
anni. Bonifazio, meglio di quel che avesse fatto il suo predecessore,
riflettendo alla necessità di proteggere gli affari di Ladislao, affine
di opporlo al re _Lodovico d'Angiò_, creatura dell'antipapa, non
solamente aveva assoluta la regina suddetta coi figliuoli nell'anno
precedente da tutte le censure, ma nel presente ordinò ai popoli del
regno di Napoli di ubbidire ad esso Ladislao, e mandò anche a coronarlo
re in Gaeta per le mani di _Angelo Acciaiuoli_ cardinale legato.
Tanto maggior premura ebbe il pontefice di sostener gl'interessi
di Ladislao[2031], perchè era già noto che il giovane Lodovico di
Angiò s'affrettava per venire a Napoli[2032]. Mossesi egli in fatti
da Marsiglia nel dì 20 di luglio con ventuna tra galee e fuste, ed
altri legni ben armati e forniti di copiose vettovaglie. Fu sbattuta
da fiera tempesta la sua flotta; ciò non ostante, arrivò e sbarcò a
Napoli nel dì 14 d'agosto. Per mal augurio fu preso che un Catalano,
nell'inalberar la bandiera reale nella torre del Carmine, da un
fulmine restò ucciso, e cadde con parte della torre la bandiera per
terra. Risonò pel viva universale la città di Napoli; tutti i seggi
gli giurarono fedeltà, e varie città e terre spedirono a riconoscerlo
per loro signore. Sette mila fiorini d'oro applicati a Renzo Pagano
castellano di castello Sant'Ermo operarono, ch'egli rimettesse in
mano del _re Lodovico_ nel dì 19 d'ottobre quella fortezza. Capitolò
ancora Pozzuolo, dopo aver sostenuto per lungo tempo l'assedio[2033].
Celebrossi nell'anno presente il giubileo in Roma, col concorso
d'innumerabili pellegrini, venuti particolarmente dalla Germania,
Polonia, Ungheria, Boemia, Inghilterra ed altri paesi dell'ubbidienza
di papa _Bonifazio IX_, ma non già dalla Francia e Spagna, che tenevano
la parte dello antipapa. Di gran danaro raunò il pontefice con tal
occasione, destinandolo al risarcimento delle chiese desolate di Roma,
con impiegarne nondimeno buona parte in assoldar gente per dar soccorso
al re Ladislao. Sul principio d'ottobre gl'inviò secento cavalli,
e poscia condusse a' suoi servigi il _conte Alberico_ da Barbiano,
valente capitano, colle sue genti d'armi. Per tali spese occorreva
gran somma di danaro; diede perciò facoltà a due cardinali di ricavarne
coll'impegnare i beni delle chiese e de' monisteri; infeudò molte terre
della Chiesa romana; e confermò i vicariati delle lor città ad _Alberto
d'Este_ marchese di Ferrara, ai _Malatesti_, agli _Ordelaffi_, agli
_Alidosi_, ai _Manfredi_, ed altri signorotti della Romagna, imponendo
loro l'annuo censo. Scomunicò eziandio l'antipapa _Clemente_, e
Clemente dal canto suo[2034] non mancò di fare lo stesso contra di lui.
Essendo stato ucciso _Rinaldo Orsino_ signore dell'Aquila, si diede
quella città al sommo pontefice Bonifazio.

Già trasparivano i vasti pensieri di _Gian-Galeazzo Visconte_ signor
di Milano, inclinati alla monarchia d'Italia. Forze non gli mancavano,
e meno molto l'ingegno e l'industria, potendosi egli contare pel
più fino politico di questi tempi. Teneva egli corrispondenze e
facea maneggi dappertutto, e massimamente in Toscana, dove avea già
tratte all'aderenza sua le città di Siena e Perugia, disgustate de'
Fiorentini[2035]. Avea anche delle tele segrete in Pisa. Le parole
sue e i suoi manifesti altro non sonavano che desiderii di pace;
ma il contrario risultava dai fatti. Vegliavano intanto gli accorti
Fiorentini, e veggendo ch'egli era dietro ad accendere il fuoco in
Toscana, dacchè avea spedito a Siena _Giovanni d'Azzo_ degli Ubaldini
con assai squadre d'uomini d'armi, non tralasciarono diligenza e spesa
veruna per mettersi in istato di fargli fronte. Certamente a quella
repubblica soprattutto si dee, se il Visconte non assorbì allora la
maggior parte d'Italia. Più d'ogni altra città era minacciata Bologna
dalle armi di lui; e però, fatta lega con quel popolo, inviarono
alla difesa d'essa il valoroso _Giovanni Aucud_ lor generale con un
corpo di combattenti. I Bolognesi[2036], che nell'aprile stavano in
feste, ed aveano fatto un sontuoso torneamento, non lasciarono per
questo, giacchè riconosceano il pericolo in cui si trovavano, di
assoldar gente. Fecero venire per lor generale il _conte Giovanni_
di Barbiano colla sua brigata d'uomini d'armi; ma nel passar egli
pel distretto de' Malatesti, fu sconfitta la sua gente, ed insieme
trecento lancie inviategli incontro da' Bolognesi. Pure egli arrivò a
Bologna; ma nel dì primo di maggio colà giunsero ancora tre trombetti
a sfidar quel comune. Uno era di _Gian-Galeazzo_, e gli altri due di
_Alberto_ marchese di Ferrara e di _Francesco Gonzaga_ signore di
Mantova; principi, ai quali conveniva allora far quello che voleva
il Visconte, per non tirare la guerra addosso a sè stessi. Nel dì 4
d'esso mese entrò l'oste milanese, sotto il comando di _Giacomo dal
Verme_, nel territorio di Bologna; andò all'assedio di Crevalcuore,
e poco mancò che non se ne impadronisse. Ma uscito animosamente il
popolo di Bologna, e fatta massa a castello San Giovanni in Persiceto,
l'armata nemica levò il campo, e se n'andò con Dio. Ma eccola comparir
di nuovo a' dì 20 di giugno, e pareva tutto disposto per venire ad un
fatto d'armi, quando all'improvviso arrivò ordine a Giacomo del Verme
di tornarsene indietro. Il motivo di questo cangiamento di cose fu il
seguente.

Dopo essersi fermato lungo tempo in Firenze _Francesco Novello da
Carrara_[2037], ed aver concertato con que' pubblici magistrati il
come si avesse da far guerra al conte di Virtù, travestito avea impresi
varii viaggi nell'anno precedente a Perugia, a Pisa e ad altri luoghi.
Finalmente, passato in Germania, andò a trovare _Stefano duca_ di
Baviera per impegnarlo, secondo le istruzioni avute dai Fiorentini
e Bolognesi, nella guerra contra del conte di Virtù. Trovò disposto
quel principe a calare in Italia con un corpo d'armata. Passò ancora
a Madrussa a visitar quel conte suo cognato, e ritrovato Michele da
Rabatta onorato cavaliere, che tutto si offerì a' suoi servigi, fece
quella leva che potè di alcune centinaia di lance tanto in Germania che
nel Friuli. Ora Francesco Novello, come ebbe nuova che Gian-Galeazzo
avea impegnate le sue armi contra de' Bolognesi, coraggiosamente con
quel poco di gente se ne tornò in Italia con disegno di tentare il suo
ritorno in Padova. Era egli assai informato che il popolo padovano,
dianzi sì disgustato del governo carrarese, lungi d'aver trovato quel
dolce che si figurava sotto il Visconte, ne provava l'amaro, e sarebbe
volentieri ritornato all'ubbidienza primiera; rari essendo que' popoli
che, perduto il proprio principe, e ridotta la lor città in provincia,
non ne sentano eccessivo danno, tanto che giungono a desiderare un
principe, quand'anche non fosse il migliore del mondo, piuttosto che
essere governati, cioè desolati da mercenarii governatori. E già molti
dei nobili padovani erano stati o carcerati o confinati a Milano,
oppure se n'erano fuggiti.

Gran conforto fu questa cognizione al Carrarese, e molto più gli era
stata la promessa a lui fatta dal duca di Baviera di condurre le sue
armi in Italia contra del signor di Milano. Passò egli pel Friuli col
suo picciolo esercito, che nondimeno s'andò aumentando per istrada,
concorrendo a lui massimamente i banditi da Padova. Appena giunto sul
Padovano, a migliaia furono al suo seguito i villani armati, di modo
che nel dì 19 di giugno si presentò alle mura del primo recinto di
Padova, e diede un generale assalto[2038]. La maggior parte di que'
cittadini, all'udir _Carro, Carro_, e al veder le bandiere dell'antica
casa da Carrara, e al sapere che v'era in persona Francesco Novello,
non solo abbandonò la difesa delle mura, ma facilitò l'ingresso al
Carrarese, che, entrato vittorioso, fece buona ciera a quanti si
mostrarono allegri per la sua venuta. Nel dì seguente colla stessa
facilità, aiutato da' cittadini, s'impadronì dell'interiore città, con
essersi _Luchino Rusca, Berretto Visconte_ e il _marchese Spineta_
Malaspina ritirati nel castello insieme colla guarnigion milanese,
continuando poi la guerra contra della città. Vennero in poco tempo
alla divozion del Carrarese le terre e castella del distretto, ed
egli non tardò a spedire ambasciatori a Venezia, Ferrara, Bologna e
Firenze colla nuova della ricuperata città, per cui si fecero pubbliche
feste nelle due ultime città. Anche i signori veneziani, dimenticate
le ingiurie e gli odii passati, con più riguardo sì, ma con egual
piacere, gustarono l'impresa del Carrarese, perchè mal volentieri
si vedeano sì vicini al potente signor di Milano. L'aiutarono ancora
con vettovaglie e munizioni da guerra. Quanto ad _Alberto marchese_
di Ferrara, interamente anch'egli se ne rallegrò, ma il contrario
mostrò in apparenza. Per la non mai aspettata perdita di Padova
rimasero non poco sconcertate le misure del conte di Virtù, di modo
che immediatamente, cioè nel dì 24 di giugno, richiamò dal Bolognese
l'armata sua. Avvenne, che uditasi in Verona la novella del cambiamento
seguito in Padova, ed essere venuto con _Francesco da Carrara_ il
giovinetto _Can Francesco dalla Scala_, figliuolo del già _Antonio
signore_ di quella città, risvegliossi l'amore di molti di quel popolo
verso la casa dalla Scala, e correndo colle armi alla piazza, contro
il parere dei saggi e de' nobili, ribellarono la città, costrignendo
il presidio milanese a ritirarsi nel castello, senza poi affossarsi e
fortificarsi contra del medesimo. Eravi anche discordia fra i nobili
e la plebe. Passò in quello stante _Ugolotto Biancardo_ capitano del
conte di Virtù, già spedito da lui con cinquecento lance all'assedio di
Bologna, o, come è più probabile, al soccorso del castello di Padova,
che vigorosamente si difendea. Giuntogli all'orecchio l'avviso della
ribellion di Verona, mutato pensiero, tacitamente entrò di notte nel
castello[2039]. Poscia nella mattina seguente giorno 26 di giugno uscì
furibondo contro gl'incauti Veronesi, uccidendo chiunque s'incontrava,
senza trovarvi resistenza alcuna. Miserabil tragedia fu quella di
sì nobile e ricca città. Tutta fu crudelmente messa a sacco senza
distinzione d'innocenti e di rei, e senza risparmiare i luoghi sacri e
l'onor delle donne, che furono in buona parte ritenute, quando il resto
del popolo prese volontaria fuga, o ne fu cacciato, o imprigionato sì
fieramente, che per qualche tempo restò desolata l'infelice Verona con
orrore di ognuno.

Passò dipoi colle sue genti, e con alquante schiere di villani
vicentini, Ugolotto Biancardo alla volta di Padova con voglia e
speranza di fare un simile brutto giuoco a quella città, ed anche entrò
nel castello, e si provò dipoi a dar battaglia a quei della città. Ma
così ben ordinati trincieramenti avea fatto il Carrarese, e tal fu la
difesa de' suoi, che il Biancardo, lasciato ben fornito quel castello,
se ne ritornò indietro a Vicenza. Disponevasi intanto il conte di
Virtù per ispedire gran gente contro di Padova, quando i Bolognesi
e Fiorentini interruppero i suoi disegni, coll'inviare le loro armi
addosso al distretto di Parma. S'aggiunse che, sollecitato _Stefano
duca di Baviera_ da _Francesco Novello_ per li soccorsi promessi,
mandò innanzi secento cavalli, che nel dì 27 di giugno pervennero a
Padova. Vi arrivò egli stesso dipoi in persona nel dì primo di luglio.
Andrea Gataro scrive con sei mila cavalli ben in ordine; altri dicono
con mille lance, cadauna di quelle, a mio credere, di tre o quattro
cavalli. Con questo gagliardo rinforzo cessò il timore nel petto ai
Padovani, e riuscì loro di costringere alla resa il castello di Padova,
nel dì 25 ossia 27 d'agosto[2040]; giacchè Ugolotto Biancardo, che ne'
giorni addietro s'era mosso per tornare a rinforzarlo, rimase sconfitto
dal conte da Carrara, fratello bastardo del medesimo Francesco Novello.
Dopo tale acquisto non istette esso Carrarese in ozio; perocchè nel
dì 19 di settembre, mosso l'esercito suo contro _Alberto d'Este_
marchese di Ferrara, occupò nel Polesine la Badia e Lendenara, e passò
all'assedio di Rovigo. Erano queste apparenze di nimistà fatte, per
quanto si può credere, con intelligenza dell'Estense, affinchè egli
si ritirasse con ragionevol motivo dalla lega contratta col signor di
Milano. In fatti, essendosi interposto il duca di Baviera, con venir
egli in persona a Ferrara nel dì 3 d'ottobre, seguì pace fra loro. Il
Gataro iuniore[2041] scrive trattato questo accordo dalla signoria
di Venezia, colla spedizion de' suoi ambasciatori a Padova. Certo è
che il marchese abbandonò il conte di Virtù, amicossi col Carrarese,
e colle comunità di Firenze e Bologna, ma colla neutralità verso il
conte suddetto. Fin qui _Antoniotto Adorno_ doge di Genova con sua
lode e con vantaggio del pubblico avea retta quella repubblica[2042].
Nulladimeno, conoscendo egli cresciuta di molto l'invidia contra di
lui, nel giorno 3 d'agosto imbarcatosi all'improvviso, si ritirò dalla
sconoscente e sempre fluttuante città; perlochè fu in armi il popolo,
ed elesse per successore di lui _Jacopo da Campofregoso_, figliuolo
di Domenico, già doge della medesima città. In quest'anno ancora fu
guerra in Toscana[2043]. I Sanesi col grosso corpo di gente, loro
inviato dal conte di Virtù, sotto il comando di _Giovanni di Azzo_
degli Ubaldini, e coll'aiuto de' Perugini lor collegati, diedero molto
da fare ai Fiorentini, e presero alcune castella. Ma si raffreddò fra
poco il loro ardire per la morte del medesimo Azzo, valoroso condottier
d'armi, ed antico nemico de' Fiorentini[2044], procurata, per quanto
fu comunemente creduto, in Siena dai Fiorentini medesimi. Il Cataro,
che il fa vivo nell'anno seguente, e intervenuto alle battaglie, a mio
credere, s'ingannò. Anzi, per non potere il Visconte accudire alle cose
di Toscana, a cagion delle mutazioni occorse in Lombardia, soffrirono
i Sanesi non pochi danni per le scorrerie fatte dai provisionanti di
Firenze nel loro territorio.

NOTE:

[2030] Raynald., Annal. Eccles. Theodor. de Niem, Histor.

[2031] Vita Clementis antipapae, P. II, tom. 3 Rer. Italic.

[2032] Giornal. Napolet., tom. 21 Rer. Ital.

[2033] Gobelinus, in Cosmodr.

[2034] Vita Clementis antipapae, P. II, tom. 5 Rer. Ital. Annal.
Foroliviense, tom. 22 Rer. Ital.

[2035] Ammirato, Istor. di Firenze, lib. 15.

[2036] Cronica di Bologna, tom. 18 Rer. Ital.

[2037] Gatari, Istor. di Padova, tom. 17 Rer. Ital.

[2038] Chron. Estense, tom. 15 Rer. Ital. Sozomenus, Hist., tom. 16
Rer. Italic.

[2039] Chron. Placent., tom. 16 Rer. Ital.

[2040] Chron. Estense, tom. 15 Rer. Ital.

[2041] Gatari, Istor. di Pad., tom. 17 Rer. Ital.




    Anno di CRISTO MCCCXCI. Indizione XIV.

    BONIFAZIO IX papa 3.
    VENCESLAO re de' Romani 14.


Poca materia degna d'osservazione ci viene in quest'anno somministrata
dal regno di Napoli, dove la guerra lentamente procedeva fra i due
emuli re _Ladislao_ e _Lodovico_[2045]. All'ultimo venne fatto di
costrignere alla resa il Castello Nuovo di Napoli, che per la fame
non potè più lungamente resistere. Ma nel dì 2 di giugno se gli
ribellò Pozzuolo, e tornò alla divozione del re Ladislao, che vien
corrottamente, secondo l'uso del volgo di allora, appellato _Lancislao_
nella storia di Napoli. Molti de' baroni napoletani barcheggiavano in
questi tempi, aspettando dove più inclinasse la fortuna. Il più potente
fra essi era _Raimondo_ soprannominato del Balzo, ma di casa Orsina,
di cui si è parlato di sopra. Secondo il Rinaldi[2046], si studiò
papa _Bonifazio IX_ nell'anno presente di tirarlo nel partito del
re Ladislao, con dichiararlo gonfaloniere della santa romana Chiesa.
Altri, siccome vedremo, riferiscono questo fatto all'anno 1399. Inoltre
esso papa[2047] ricuperò la città di Spoleti dalle mani de' figliuoli
di Rinaldo Orsino. Nel dì primo di novembre _Amedeo VII conte_ di
Savoia in età giovanile diede fine alla sua vita. Se vogliam credere al
Guichenon[2048], cadutogli sotto il cavallo, mentre era alla caccia,
di quella caduta morì. Merita però più fede l'autore contemporaneo
della vita di _Clemente VII_ antipapa, da cui sappiamo[2049] ch'egli
mancò all'improvviso, e per veleno datogli, come fu creduto. Ebbe per
successore _Amedeo VIII_ non giunto per anche all'età di sette anni.
Terminò ancora i suoi giorni il _conte di Genevra_, e senza prole.
Per questo l'antipapa suo fratello prese il possesso e dominio di
quella città, e tennelo fino alla morte. Erasi, come dicemmo, ritirato
da Genova _Antoniotto Adorno_, e in suo luogo era stato eletto doge
_Jacopo da Campofregoso_[2050]. Nel dì 5 d'aprile rientrò l'Adorno in
Genova, scortato da un corpo d'uomini d'armi de' marchesi del Carretto.
Voltò subito mantello quel non mai quieto popolo, e, fatto smontare il
Campofregoso, di nuovo acclamò doge l'Adorno, sotto il cui governo da
lì a non molto la città di Savona si ribellò ai Genovesi. Nell'agosto
di quest'anno insorse fiera guerra fra i _Malatesti_ ed _Antonio conte_
d'Urbino[2051]. Pace fra loro fu poi conchiusa nel febbraio dell'anno
seguente. Giacchè _Alberto marchese_ di Ferrara godeva della pace,
dopo avere abbracciata la neutralità in mezzo ai torbidi correnti
allora[2052], si mosse da Ferrara nel dì 8 di febbraio con superbo
accompagnamento di nobili e cortigiani, tutti, al pari di lui, vestiti
da pellegrini, e se n'andò a Roma a visitar papa _Bonifazio IX_, da
cui, oltre all'assoluzione de' suoi peccati, conseguì molte grazie
per la sua città di Ferrara, che tuttavia ne gode. Grande onore a lui
fecero i Fiorentini, i Bolognesi e gli altri signori, per gli Stati de'
quali passò.

Più che mai fecero in quest'anno i Fiorentini conoscere la loro
risoluzione contra di _Gian-Galeazzo_ signor di Milano. Non credevano
salva la lor libertà, se non abbassavano sì gran potenza, e per
abbassarla non perdonarono a spese[2053]. Erano essi malcontenti di
_Stefano duca_ di Baviera, pretendendo che venuto al soldo loro e de'
Bolognesi in aiuto di _Francesco Novello_ da Carrara, mai non avesse
voluto guastar le sue belle truppe con esporle a qualche cimento contro
gli Stati del Visconte. Il perchè, nata discordia, egli se ne ritornò
colle sue genti in Baviera. Aveano essi, non tanto per difesa del
Carrarese, quanto per allontanar dal loro paese la guerra, e tenerla
in Lombardia, spedito a Padova il prode lor capitano inglese _Giovanni
Aucud_ con grosso corpo di genti d'armi. Poco fu questo. Aveano anche,
a forza di danari e di promesse, mosso in Francia _Giovanni conte_
d'Armagnacco a venire in Italia colla sua gran compagnia d'armati, per
battere da più parti gli Stati del conte di Virtù. La prima impresa
de' collegati fu di passare nello stesso gennaio sul territorio di
Vicenza[2054], e molto più su quel di Verona, dove si lasciò la briglia
ai saccheggi. Entrò questo esercito, venuto il febbraio, sul Mantovano,
affine di obbligare _Francesco Gonzaga_, signore di quella città, a
rinunziare alla lega col Visconte[2055]. Vi era intelligenza con lui,
giacchè neppur egli si vedea sicuro da lì innanzi da chi era dietro
ad ingoiar tutto. In fatti si staccò da quella lega, mostrando voglia
per ora di starsene neutrale. Da lì a qualche tempo lo stesso Gonzaga,
fatta processare come adultera _Agnese_, figliuola del già _Bernabò
Visconte_, la privò di vita, dando con ciò motivo di molte ciarle ai
curiosi politici. Fu infin creduto che il Gonzaga, per artificiosa
trama del conte di Virtù, togliesse dal mondo la moglie. Il concerto
intanto era che il _conte di Armagnacco_ calasse in Italia di maggio
colle sue genti, e dalla parte d'Alessandria assalisse gli Stati del
conte di Virtù. Nello stesso tempo si dovea muovere _Giovanni Aucud_
coll'armata de' collegati dal Padovano, e inoltrarsi sul Milanese, per
isperanza d'unirsi coll'Armagnacco, e portar poi la guerra sino alle
porte di Milano. Brutte erano senza dubbio le apparenze pel Visconte.
A questo fine cavalcò Giovanni Aucud nel dì 10 di maggio colle forze
de' collegati, ed entrò nel Bresciano, dando il sacco a quel paese e
al Bergamasco. Penetrò ancora un buon corpo d'armati da Bologna sul
Reggiano e Parmigiano[2056], per tenere maggiormente distratte le
armi nemiche. Ma nuova alcuna non s'udì nel mese suddetto, e neppur
nel giugno seguente, dell'arrivo del conte d'Armagnacco; di modo che
trovandosi intanto l'Aucud mancante di viveri, e insieme di qua e di
là ristretto dalle guarnigioni ben disposte da _Ugolotto Biancardo_,
oppure da _Jacopo del Verme_, capitani del Visconte, nel mese di luglio
levò il campo. Inseguito da' nemici, diede loro una rotta, e poi con
ordine maraviglioso per mezzo al paese nemico si ridusse di nuovo sui
confini del Padovano, carico d'onore e di bottino. Sulla fede di Andrea
Gatari[2057] ho io scritta questa ritirata.

Ma eccoti avviso che l'Armagnacco è in Italia, e che viene furioso
addosso al conte di Virtù. Tornò in campagna colle sue genti l'Aucud, e
s'innoltrò fino sul Cremonese, per darsi mano co' Franzesi, se questi
più si appressavano. Era il conte di Armagnacco in gran credito nel
mestier della guerra; era parente della real casa di Francia, e seco
conducea[2058], chi dice quindici mila, chi dieci mila cavalli, e chi
meno, con alcune migliaia di fanti. Venne egli baldanzoso, niun conto
facendo de' Lombardi, anzi parlandone dappertutto con vilipendio.
Fu il suo primo sforzo contro del Castellazzo, dove Jacopo del Verme
generale di Gian-Galeazzo avea messo buon presidio. Usciti un giorno
i difensori, diedero ad esso conte delle busse: il che fu cagione che
egli s'ostinasse maggiormente a voler per forza quel castello. Come
seguisse il resto delle sue imprese, v'ha discordia fra gli scrittori.
A me sembra più da attendersi il racconto del Corio[2059]. Venne
un dì pensiero all'Armagnacco di riconoscere in persona la città di
Alessandria, e con cinquecento de' suoi nobili e migliori cavalieri
andò sino alle porte di quella città: e, smontato co' suoi, che
andavano gridando: _Fuori, o vilissimi Lombardi_, stava aspettando, se
uscivano. Irritato da tali ingiurie Jacopo dal Verme, colà inviato dal
Visconte, spinse fuori cinquecento de' suoi più scelti combattenti,
che attaccarono una cruda battaglia. Sostennero i Franzesi gran tempo,
ma in fine sconfitti presero la fuga; indarno nondimeno, perchè quasi
tutti rimasero prigioni. Lo stesso conte venne in poter dei nemici
vincitori, e, condotto in Alessandria, tardò poco a dar fine alla
sua baldanza e a' suoi giorni, o per ferite, o per troppo essersi
riscaldato ed avere bevuto[2060], oppure, come alcuni sospettarono,
per veleno. Per questa perdita spaventato il resto delle sue genti, si
levò in fretta dall'assedio del Castellazzo; ma inseguiti alla coda dal
valoroso Jacopo del Verme, e fra Nizza dalla Paglia ed Ancisa messi in
rotta, buona parte d'essi fu uccisa o presa. Gran bottino fu fatto; e,
presi gli ambasciatori fiorentini, si riscattarono a caro prezzo, non
meno che gli altri nobili. Scrivono altri[2061] che seguì un general
fatto d'armi tra i Lombardi e i Franzesi colla sconfitta degli ultimi.
Comunque sia, indubitata cosa è che nel dì 25 di luglio una piena e
mirabil vittoria ne riportò l'esercito del conte di Virtù, il quale
perciò fece dappertutto fare gran festa.

Ora veggendosi egli liberato da questo turbine, v'ha chi scrive, aver
egli tosto pensato a rispignere _Giovanni Aucud_, che s'era accampato
sul Cremonese, con ispedirgli contro tutta la sua armata. Una delle
imprese più rinomate di esso Aucud fu la ritirata ch'egli fece in
questa congiuntura con tale prudenza e stratagemmi, che meritò di
essere uguagliato ai più gloriosi capitani romani; di modo che, ad
onta dei nemici incomparabilmente superiori di numero, e non ostante
l'impedimento dei fiumi, diede loro delle percosse, e sano e salvo
finalmente si ritirò colle sue milizie a Castelbaldo sui confini del
Padovano. Ma ho io accennato due diverse imprese, cioè due ritirate
fatte in quest'anno dall'Aucud; pure, ritrovandosi chi ne mette
una sola (e forse con più verisimiglianza), desidero io che sia il
suo luogo alla verità. Essere può molto bene che l'Aucud, prima
che comparisse in Italia l'Armagnacco, sloggiasse dal Cremonese,
nè più ritornasse in quelle parti. Così ha specialmente la Cronica
Estense[2062], che suol essere più fedele delle altre, perchè scritta
da autori contemporanei. Ora il conte di Virtù, volendo vendicarsi de'
Fiorentini, che coi lor maneggi e danari aveano messo a repentaglio
il suo dominio[2063], spedì alla volta di Sarzana _Jacopo del Verme_,
con ordine di assalire il distretto di Firenze, giunto che fosse sul
Pisano, comandando nello stesso tempo alle altre sue genti alloggiate
in Siena d'uscir anche elle coi Sanesi dall'altra parte a' danni de'
Fiorentini. Preveduto questo colpo, fu richiamato frettolosamente da
Padova in Toscana Giovanni Aucud colle sue soldatesche, e si provvidero
i Fiorentini d'altre genti d'armi. Unitosi il Verme nel mese di
settembre co' Sanesi, penetrò nel cuore del territorio fiorentino: ma
gli fu sempre a fronte e a' fianchi l'accortissimo Aucud. Seguirono
varii scontri fra loro, ora favorevoli ed ora sinistri, colla morte
e prigionia di molti; ma niun riguardevole fatto d'armi accadde. Non
si dee però tacere che la Cronica di Piacenza[2064] racconta che nel
dì 16 di dicembre, conducendo i Fiorentini da Pisa un gran convoglio
di mercatanzie e vettovaglie, questo cadde in mano delle genti del
Visconte, restando prese circa due mila some, e da secento cavalieri,
che servivano di scorta ad esso convoglio. Nel mese di settembre,
credendo il Visconte di trovare indebolito _Francesco da Carrara_
per la partenza del suddetto _Giovanni Aucud_[2065], inviò _Ugolotto
Biancardo_ con un altro esercito per infestare il Padovano. Piantò esso
Ugolotto due bastie intorno a Castelbaldo. Ma il _conte da Carrara_,
sopravvenuto col popolo di Padova, il fece, suo malgrado, ritirare,
con dargli anche una pizzicata, e distrusse dipoi le inalzate bastie.
Per testimonianza di Sozomeno[2066], in quest'anno i Sanesi, che già
erano sotto il patrocinio di _Gian-Galeazzo Visconte_, per maggiormente
impegnarlo a sostenerli contro la potenza dei Fiorentini, lo elessero
per loro signore; e cassati gli anziani ed altri magistrati, riceverono
per loro governatore _Andrea Cavalcabò_ a nome d'esso Visconte. Entrò
in quest'anno _Giovanni Sciarra_ col braccio della sua fazione in
Viterbo, e, fatta strage di ducento di que' cittadini, e, cacciata fuor
di città la parte contraria, violentemente s'impadronì di quella città.

NOTE:

[2042] Georgius Stella, Annal. Genuens., tom. 17 Rer. Ital.

[2043] Ammirato, Istoria di Firenze, lib. 15.

[2044] Annal. Foroliviens., tom. 22 Rer. Ital.

[2045] Giornal. Napolet., tom. 21 Rer. Ital.

[2046] Raynald., Annal. Eccles.

[2047] Sozomenus, Chron., tom. 16 Rer. Ital.

[2048] Guichenon, Histoir. de la Maison de Savoye.

[2049] Vita Clementis antipapae, P. II, tom. 3 Rer. Ital.

[2050] Georgius Stella, Annal. Genuens., tom. 17 Rer. Ital.

[2051] Annal. Foroliviens., tom. 22 Rer. Ital. Sozomenus, Chron., tom.
16 Rer. Ital.

[2052] Chron. Estense, tom. 15 Rer. Ital.

[2053] Ammirati, Istor. Fiorentina, lib. 15.

[2054] Gatari, Istor. di Padova, tom. 17 Rer. Ital.

[2055] Annal. Mediolan., tom. 16 Rer. Ital. Chron. Placent., tom. eod.
Chron. Foroliv., tom. 22 Rer. Ital.

[2056] Chron. Estense, tom. 15 Rer. Ital.

[2057] Gatari, Istor. di Padova, tom. 17 Rer. Ital.

[2058] Idem, ibid., Chron. Placentin., tom. 16 Rer. Ital. Annales
Mediolanenses, tom. eod.

[2059] Corio, Istor. di Milano.

[2060] Poggius, Hist., lib. 3.

[2061] Chron. Placent., tom. 16 Rer. Ital.

[2062] Chron. Estense, tom. 15 Rer. Ital.

[2063] Ammirati, Istor. Fiorentina, lib. 15.

[2064] Chron. Placent., tom. 16 Rer. Ital.

[2065] Gatari, Istor. di Padova, tom. 17 Rer. Ital.

[2066] Sozomenus, Chron., tom. 16 Rer. Ital.




    Anno di CRISTO MCCCXCII. Indiz. XV.

    BONIFAZIO IX papa 4.
    VENCESLAO re de' Romani 15.


Dispiaceva forte _papa Bonifazio_ l'arrabbiata guerra che si facea tra
il conte di Virtù e i Fiorentini collegati col Carrarese[2067]. Affine
di smorzar questo fuoco, avea spedito _Ricciardo Caracciolo_, gran
maestro dell'ordine di Rodi, a Firenze e Pavia per indurre le parti
alla pace. E perciocchè anche _Antoniotto Adorno_ doge di Genova con
zelo avea fatte le medesime proposizioni, furono mandati a Genova gli
ambasciatori delle potenze interessate; e, dopo grandi dibattimenti
nel gennaio di quest'anno, si conchiuse una tregua di trent'anni fra
loro[2068]. Rinunziò _Gian-Galeazzo_ alle sue pretensioni sopra Padova,
con che _Francesco Novello_ pagasse cinquecento mila fiorini d'oro
al Visconte in cinquanta anni, dieci mila per anno. Andrea Gataro
scrive[2069], essere stati promessi solamente sette mila fiorini l'anno
per anni trenta. Promesse sì lunghe sperava bene il Carrarese che non
avrebbono effetto col tempo. Di _Francesco il vecchio_ suo padre,
che era prigione in Como (altri scrivono in Monza) nulla si parlò,
figurandosi il figliuolo di poterne poi ottenere la liberazione dalla
magnanimità di Gian-Galeazzo, se pure egli si curò molto di riaverlo
vivo. Gli altri capitoli della tregua, che fu pubblicata nel dì due
di febbraio, si leggono presso il Corio, e son anche riferiti negli
Annali del Bonincontro[2070]. Disputandosi in quell'accordo, chi ne
sarebbe garante, _Guido Tomasi_, ambasciator fiorentino, la finì con
dire[2071]: _La spada sarà mallevadrice per tutti_. Ma poco fidandosi
i potenti d'Italia del Visconte, principe che colle forze grandi
univa poca fede per la cocente voglia di dilatar le fimbrie, vollero
assicurarsi in avvenire contra i di lui tentativi. _Francesco Gonzaga_
signore di Mantova quegli fu che più degli altri si mosse. Andò a
Roma, Firenze, Pisa, Bologna e Ferrara, e fermò una segreta lega di
tutte queste potenze, la qual conchiusa in Bologna nel dì 11 d'aprile,
accresciuta nel progresso, finalmente nel dì 8 di settembre fu gridata
in Mantova, e si scoprì che v'erano entrati anche _Francesco Novello da
Carrara_, ed _Astorre_ ossia _Eustorgio de' Manfredi_ signore d'Imola.
N'ebbe gran rabbia Gian-Galeazzo Visconte, il quale in questi tempi
attese a fabbricare il fortissimo castello, che tuttavia sussiste
nella città di Milano, ed ebbe nel dì 23 d'esso mese la consolazione di
veder nato da Caterina sua moglie un secondogenito, a cui fu posto il
nome di _Filippo Maria_[2072]. Nè si vuol tacere che di molte insidie
furono tese al suddetto Gonzaga nel suo ritorno da Roma; il perchè fu
necessitato a venir per mare in Toscana, e di là a Firenze e Bologna.
Gli facea la caccia il conte di Virtù.

Cominciò in quest'anno il giovinetto _re Ladislao_ a tentar sua
fortuna contra dell'emulo suo _re Lodovico_[2073]. Nel dì 10 d'aprile
spedì le sue genti allo sterminio della potente casa de' Sanseverini,
che teneva gran signoria in Calabria. Andarono ben fallati i suoi
conti; imperciocchè, sentendo questa mossa i Sanseverini, cavalcarono
un dì e una notte con fare settanta miglia (se tanto si può fare),
e sull'alba assalirono il campo nemico, che a tutt'altro pensava,
con isbarattarlo, far molti prigioni e guadagnar buon bottino. Si
contarono fra i prigioni _Ottone_ duca di Brunsvich principe di
Taranto, ed _Alberico_ conte di Barbiano. Costò al primo il riscatto
non più di duemila fiorini d'oro; non più di tre mila all'altro, ma
colla promessa di non militare per dieci anni contra di loro. Assai
danaro si ricavò dalle altre persone di taglia, se vollero conseguire
la libertà. Lorenzo Bonincontro[2074] riferisce più tardi questo
sinistro avvenimento, per cui il conte Alberico venne poi a militare
in Lombardia. Andò il _re Ladislao_ a Roma nel dì 30 di maggio, dove
immensi onori gli furono fatti. E perciocchè la _regina Costanza_ già
era venuta in isprezzo ad esso re, ed era successivamente mancato di
vita _Manfredi di Chiaramonte_ Siciliano suo padre, Ladislao propose in
Roma l'annientamento del suo matrimonio (secondo alcuni, non peranche
consumato) con essa regina, allegando di avervi consentito senza la
necessaria età, e come per forza, e ne riportò sentenza favorevole:
perlochè la sfortunata principessa, deposti i titoli regali, e trattata
qual privata femminuccia, fu poi collocata in matrimonio ad altri,
siccome diremo. Tornato a Gaeta Ladislao, uscì finalmente per la prima
volta in campagna coll'esercito de' suoi baroni, a' quali la _regina
Margherita_ teneramente colle lagrime sugli occhi il raccomandò.
S'impadronì dell'Aquila, e fece prigione il _conte di Monopoli_. Fu
attossicato in Capoa, e durò fatica a salvare la vita. Costrinse ad
abbracciare il suo partito _Tommaso Marzano_ duca di Sessa, ammiraglio
del regno, e _Stefano Sanseverino_ conte di Matera. Mise anche in rotta
i nemici a Monte Corvino, luogo che in quella congiuntura andò a sacco.

Nell'anno presente[2075] _Maria regina_ di Sicilia, condotta in
addietro per forza in Aragona dalla fazione aragonese, e maritata a
_don Martino_ della real casa d'Aragona, venne col marito in Sicilia,
correndo il mese di febbraio. Dopo avere oppressa, anzi spiantata la
fazione contraria de' Chiaramontesi, Palermo, Catania ed altre città,
vennero alla loro ubbidienza: al che si può credere che influisse
non poco l'aver essi abbracciato il partito del vero _pontefice
Bonifazio IX_. Ma essendo i medesimi da lì a qualche tempo tornati a
riconoscere l'antipapa _Clemente_, si risvegliò una fiera ribellione in
quell'isola, di modo che, a riserva di Messina, Siracusa e la rocca di
Catania, tutto il rimanente si sottrasse al loro dominio. Non mancavano
in tanto a papa Bonifazio turbolenze ne' suoi Stati, e cresceva
l'impegno di sostener la guerra contra del nemico _re Lodovico d'Angiò_
in favor dell'amico _re Ladislao_. Grande era il bisogno di danaro,
ed egli per questo continuò ad impegnare i beni delle chiese di Roma,
e ad erigere la metà delle annate per la collazion de' benefizii; del
che furono universali le doglianze del clero, nè minori si sentirono
per le decime imposte dall'antipapa al clero di Francia, e pur convenne
pagarle. Grave discordia e guerra civile avea in addietro lacerata la
città di Perugia per le fazioni de' Beccarini e Raspanti. S'invogliò
quel popolo di chiamar colà _papa Bonifazio_, il quale, già disgustato
delle insolenze a lui fatte dai Banderesi romani, non ebbe discaro di
accettar quella città per sua residenza[2076], con esigere innanzi che
in mano sua fossero rimesse le porte e le fortezze. Si portò egli colà
nel dì 17 d'ottobre, e si studiò di rimettere la pace fra i cittadini,
pace nondimeno che, secondo l'abuso di quei tempi, non fu di lunga
durata.

Dominava in Pisa da gran tempo _Pietro Gambacorta_, governando,
secondo varie Croniche, umanamente e saviamente quel popolo. Racconta
all'incontro ne' suoi Annali il Tronci[2077], esser egli venuto in
odio a tutti i cittadini di Pisa, non già per le azioni sue, ma per
la prepotenza e per le insolenze de' suoi figliuoli, e d'altri della
famiglia medesima. Somma confidenza aveva egli data a _ser Jacopo
d'Appiano_, ossia _da Pisano_, uomo, benchè vile di nascita, benchè
malvagio in eccesso, pure suo segretario favorito, di modo che per mano
di costui passavano tutti gli affari più importanti di quell'illustre
città. La bandita fazion de' Raspanti manteneva segrete corrispondenze
con questo mal arnese; anzi lo stesso _Gian-Galeazzo Visconte_ per
fini suoi politici nascostamente fomentava stretta amicizia con lui;
nè il Gambacorta seppe mai prestar fede ai Fiorentini e ad altri che
gliel mettevano in sospetto. Per effettuare i suoi scellerati disegni
l'Appiano, vecchio allora di settant'anni, occultamente introdusse
in Pisa molte centinaia d'uomini suoi parziali, chiamati specialmente
da Lucca e dalla Garfagnana[2078]. Venuto il dì 21 di ottobre, uccise
_Jacopo Rosso de' Lanfranchi_, uno de' primarii cittadini: fatto, per
cui tutta la città fu in armi. Ancorchè non apparisse disposizione
alcuna dell'ingratissimo Appiano contra del suo signore, pure Pier
Gambacorta si afforzò con Lorenzo e Benedetto suoi figliuoli, e co'
suoi provisionati. Ma non cessando di fidarsi dell'Appiano, restò
miseramente ucciso egli, feriti e presi i suoi figliuoli, anch'eglino
furono tolti dal mondo. Dopo di che il traditore Appiano ebbe seguito
e forza per farsi proclamare signor di Pisa: colpo che sommamente
increbbe ai Fiorentini, i quali, perduto un buon amico, ebbero
da lì innanzi un dichiarato nemico in costui, siccome creatura di
Gian-Galeazzo Visconte, che all'aperta si diede poscia a conoscere
gran protettore di lui. I fuorusciti allora rientrarono tutti in Pisa;
ne uscirono i parziali de' Gambacorti, e non pochi altri de' migliori
cittadini, e fra gli altri lo stesso _arcivescovo Lotto Gambacorta_.
Di gravi molestie soffrì ancora in quest'anno la Toscana dalla
compagnia di masnadieri raunata da _Azzo da Castello_ e da _Biordo
de' Michelotti_[2079]. Per liberarsene furono obbligati i Fiorentini a
sborsare quaranta mila fiorini d'oro, sette mila i Sanesi, dodici mila
i Pisani, otto mila i Lucchesi. Ecco se sapeano dare dei buoni salassi
questi assassini. Altra via di cacciar costoro non ebbero i Perugini,
che d'invitare alla lor città il papa, siccome abbiam già detto. In
Genova gran commozione fu nell'anno presente contro ad _Antoniotto
Adorno_ doge di quella istabile repubblica[2080]. _Antonio Viale
vescovo_ di Savona nel dì 19 d'aprile fu il primo ad entrar coll'armi
nella città; ma preso e cacciato in un'orrida prigione fu costretto per
qualche tempo a far penitenza dell'attentato sconvenevole ad un pari
suo. Altro sforzo fu fatto nel maggio, ma con poco successo, contra
di esso doge. Finalmente nel dì 16 di giugno i Guelfi tutti, prese le
armi, fecero battaglia cogli avversarii, costrignendoli alla fuga, di
modo che anche l'Adorno segretamente si ritirò fuori della città, e in
luogo suo fu creato doge _Antonio di Montaldo_, parente del medesimo
Adorno, benchè in età di soli ventitrè anni.

NOTE:

[2067] Corio, Istoria di Milano.

[2068] Chron. Estense, tom. 15 Rer. Ital.

[2069] Gatari, Istoria di Padova, tom. 17 Rer. Ital.

[2070] Bonincontrus, Annal., tom. 21 Rer. Ital.

[2071] Ammirati, Istoria di Firenze, lib. 16.

[2072] Chronic. Estense, tom. 15 Rer. Ital.

[2073] Giornal. Napol., tom. 21 Rer. Ital.

[2074] Bonincontrus, Annal., tom. 21 Rer. Ital.

[2075] Raynald., Annales Ecclesiast. Histor. Sicula, tom. 24 Rer. Ital.

[2076] Chron. Estense, tom. 15 Rer. Ital.

[2077] Tronci, Annal. Pisani.

[2078] Chron. Estense, tom. 15 Rer. Ital. Bonincontrus, Annal., tom. 21
Rer. Ital. Sozomenus, Hist., tom. 16 Rer. Ital.




    Anno di CRISTO MCCCXCIII. Indizione I.

    BONIFAZIO IX papa 5.
    VENCESLAO re de' Romani 16.


Mentre _papa Bonifazio_ dimorava in Perugia[2081], co' suoi buoni
maneggi trasse alla sua divozione il popolo d'Ancona, dianzi attaccato
all'antipapa. Per guadagnarsi l'affetto de' Bolognesi[2082], accordò
loro quanti privilegii e grazie seppero addimandare, confermando loro,
fra le altre cose, il supposto privilegio di Teodosio imperadore.
Acconciò ancora i suoi affari con altre città della Marca, lasciando ad
esse la libertà, purchè pagassero un annuo censo. Viterbo, occupato da
_Giovanni Sciarra_, gli era tuttavia contrario; ma i Romani, antichi
nemici di quella città, ostilmente usciti contro alla medesima,
obbligarono colla forza l'usurpatore a ricorrere alla clemenza del
pontefice. Camerino, Jesi, Fabriano, Matelica ed altri luoghi occupati
da varii signori, anch'essi gli ubbidirono, salva la signoria di que'
potenti, che promisero censo anche essi. Ma nel mese d'agosto ebbe
fine la quiete di Perugia, e la residenza del pontefice in quella
città. Ne era esclusa la fazione de' Raspanti, ed, unitasi questa
alla compagnia de' masnadieri di _Biordo de' Michelotti_, Perugino
di patria, si portò sotto Perugia. Trattossi d'accordo, e, il papa,
credendo alle promesse di que' fuorusciti, permise loro l'ingresso
nella patria. Male per la fazion contraria de' Beccarini, contra dei
quali non tardarono ad incrudelire col ferro i nuovi entrati; e non
potendo il pontefice frenar così fatto furore, si ritirò ad Assisi.
Entrò poscia Biordo in quella città, rimasta desolata, e tirannicamente
ne prese il dominio. La partenza del papa da Perugia fu cagione che i
Romani s'invogliarono di farlo ritornare a Roma. Spedirongli a questo
fine ambasciatori; e giacchè non ebbero difficoltà a prendere quelle
leggi che loro prescrisse il papa, il videro comparire a Roma, prima
che terminasse l'anno presente. Ma non terminarono in quest'anno
le violenze di Biordo[2083]. Avea papa Bonifazio, secondo l'uso del
nepotismo d'allora, creato marchese della Marca _Andrea_ suo fratello
di casa Tomacelli. Biordo l'assediò in Macerata; per interposizione
de' Fiorentini si salvò Andrea[2084], con avergli i Maceratesi pagata
la somma di mille fiorini d'oro. Diversamente scrive Bonincontro, con
dire che Biordo l'ebbe prigione, e ciò viene confermato da Teodorico di
Niem[2085]. Fu poi riscattato con danari dal papa, e Biordo s'impadronì
di varie città e castella della Marca. Anche i Malatesti, cioè _Carlo_
e _Pandolfo_, nel mese d'agosto coll'oste loro andarono fin sotto
Forlì saccheggiando il paese. Poco vi mancò che non facessero prigioni
_Francesco_ e _Pino degli Ordelaffi_, i quali poi colla valevole
applicazion del danaro liberarono per ora dalle forze de' nemici il
loro paese.

Guerra non fu in quest'anno in Lombardia, ma si videro bene i preludii
di quella che nacque nel seguente[2086]. Penava _Gian-Galeazzo
Visconte_ a tenere in freno il rancore conceputo contra di _Francesco
Gonzaga_ signore di Mantova, perchè egli s'era staccato da lui, e
molto più perchè avea manipolata una sì forte lega a' suoi danni, ed
ultimamente ancora, unito ad _Alberto marchese d'Este_, era stato a
Venezia a trattar con quella signoria. Intendeva ben egli a che fine
esso Gonzaga, aiutato dai collegati, avesse piantato un ponte sul Po
a Borgoforte, e ben afforzatolo ai due lati. Pertanto gli venne in
pensiero di far anch'egli un brutto scherzo al Gonzaga con divertire
dal loro letto le acque del Mincio. Fece a questo oggetto tagliare un
monte presso a Valezzo; fece far di grandi chiuse ed altri lavorieri
con incredibili fatiche e spese. Se riusciva il disegno, addio Mantova.
Restava essa priva del lago, cioè della sua fortificazione, e vicina
ad essere spopolata per l'aria fetente delle paludi. Ma più possanza
ebbe l'escrescenza del fiume, che le invenzioni degli architetti, e
andò a male tutto quel dispendioso lavoro: disgrazia, a cui soccombe
facilmente chi vuol far da maestro alla forza de' fiumi. Se ne erano
ingelositi forte i collegati, e tennero per questo i loro ambasciatori
un parlamento in Ferrara; e veduto poi che il fiume da sè stesso avea
provveduto al bisogno, altro non fecero per allora. Venne a morte nel
dì 30 di luglio[2087] _Alberto marchese d'Este_, signor di Ferrara,
Modena, Rovigo e Comacchio, principe di sempre cara ricordanza; e
a lui d'unanime consenso dei popoli succedette nel dominio _Niccolò
marchese d'Este_ suo figliuolo, già investito degli Stati dal papa e
dall'imperadore[2088]. Era egli in età di nove anni e mesi, e però
gli furono assegnati dal padre alcuni nobili per tutori, sotto la
protezione dell'inclita repubblica di Venezia, la quale, unitamente co'
Bolognesi, Fiorentini e Mantovani, inviò rinforzi di milizie a Ferrara
e Modena[2089], per sicurezza del giovinetto principe, e per isventar
le trame che potesse tentare il conte di Virtù. Fu ancora in questo
anno un terribile sconvolgimento nella discorde città di Genova[2090]
per li tentativi fatti più volte da _Antoniotto Adorno_ affin di
ricuperare la perduta dignità di doge. Troppo lontano mi condurrebbe
l'argomento, se narrar volessi quegli avvenimenti, diffusamente
descritti da Giorgio Stella. A me perciò basterà di accennare che il
doge _Antonio di Montaldo_, cedendo alla forza, si ritirò. _Pietro
da Campofregoso_ fu assunto a quella dignità da alcuni; ma cadde
anch'egli. Venne proclamato da altri _Clemente di Promontorio_; neppur
egli durò. Con più bella apparenza fu esaltato _Francesco Giustiniano_
del fu Garibaldo. Vi furono battaglie, e con tutti i suoi sforzi
Antoniotto Adorno nulla potè ottenere. Finalmente, prevalendo la
fazione d'_Antonio di Montaldo_, questi riacquistò nel dì primo di
settembre il trono ducale, e tornò alla sua quiete la scompigliata
città, con restar nulladimeno in moto i mali umori delle detestabili
fazioni. Guerra fu in quest'anno[2091] fra _Carlo_ e _Pandolfo de'
Malatesti_ signori di Rimini, Pesaro e d'altri luoghi dall'un canto,
e _Cecco_ e _Pino degli Ordelaffi_ signori di Forlì. Si venne a
battaglia fra loro nel dì 8 di agosto presso alla villa di Bosecchio,
e ne andarono sconfitti gli ultimi, con lasciar molti prigionieri in
mano de' nemici. Fin qui era stato ritenuto prigioniere nel castello
di Monza[2092] _Francesco il vecchio da Carrara_, trattato nondimeno
con umanità da _Gian-Galeazzo Visconte_, quando s'avvicinarono i giorni
suoi al fine. Mancò egli di vita nel dì 6 d'ottobre dell'anno presente;
e il Visconte, uomo di massime grandi, fattolo imbalsamare, con
esequie magnifiche gli celebrò il funerale. Ottenne dipoi _Francesco
Novello_ il cadavero del padre, e, fattolo condurre a Padova, quivi
con solennissima pompa gli diede sepoltura nel dì 20, oppure 21 di
novembre. L'orazione funebre fatta in tale occasione da Pietro Paolo
Vergerio, insigne oratore di questi tempi, colla descrizione del
funerale, fu da me data alla luce[2093].

NOTE:

[2079] Ammirat., Istoria Fiorentina, lib. 16.

[2080] Georgius Stella, Annal. Genuens., tom. 17 Rer. Ital.

[2081] Raynaldus, Annal. Eccles.

[2082] Cronica di Bologna, tom. 18 Rer. Ital.

[2083] Bonincontrus, Annal., tom. 21 Rer. Ital.

[2084] Sozomenus, Hist., tom. 16 Rer. Ital.

[2085] Theodoricus de Niem, Hist.

[2086] Chron. Estense, tom. 15 Rer. Italic.

[2087] Matth. de Griffon., Chron., tom. 18 Rer. Ital. Cronica di
Bologna, tom. eod.

[2088] Delayto, Annal., tom. eod.

[2089] Gatari, Istor. di Padova, tom. 17 Rer. Ital.

[2090] Georgius Stella, Annal. Genuens., tom. eod.




    Anno di CRISTO MCCCXCIV. Indizione II.

    BONIFAZIO IX papa 6.
    VENCESLAO re de' Romani 17.


Terminò in quest'anno i suoi giorni l'ambizioso antipapa CLEMENTE
VII, dimorante allora in Avignone, lodato da quei della sua fazione,
detestato e abborrito dagli altri[2094]. Succedette la morte sua nel
dì 16 di settembre, mentre l'Università della Sorbona e _Carlo VI
re_ di Francia si maneggiavano forte per trovar ripiego colla forza
allo scandaloso scisma che, tuttavia durando, producea innumerabili
sconcerti nella Chiesa di Dio, essendo specialmente divenuta troppo
familiare la simonia. Forse questo maneggio accelerò la morte di lui.
Ma nulla si guadagnò coll'esser egli mancato di vita; perciocchè i
cardinali del seguito suo raunati, senza voler ascoltare ragioni, gli
diedero per successore da lì a dodici giorni il _cardinal Pietro di
Luna_, che prese il nome _Benedetto XIII_, uomo d'ingegno destro, molto
eloquente e negoziator finissimo. Abbiamo da Teodorico di Niem[2095]
che quest'uomo furbo, finchè fu cardinale, dappertutto parlando ai
principi e predicando ai popoli, detestò sempre lo scisma, e fu inteso
più volte dire, che s'egli arrivasse mai al papato, avrebbe ridotta
la Chiesa alla sua prima unione. Fu questo uno de' motivi per cui i
cardinali di Avignone concorsero ad eleggerlo. Mostrò egli anche dipoi
la sua premura di metter fine a quella tragedia, in iscrivendo le
lettere circolari della sua elezione ai principi: parole speziose per
farsi credito, perchè i fatti gridarono dipoi sonoramente in contrario.
Intanto _papa Bonifazio IX_ non tralasciava diligenze per tirar nel
suo partito gli aderenti in addietro all'antipapa Clemente, senza
punto mostrar disposizione ai ripieghi che si proponevano per levare
lo scisma. Nè già mancavano torbidi allo Stato ecclesiastico[2096].
Biordo Perugino proditoriamente s'impadronì d'Assisi nel dì 22 di
maggio. _Pandolfo Malatesta_ occupò Todi, poi Narni; diede il guasto
ai territorii di Spoleti e di Terni, e introdusse in Orta i Bretoni
ed altri soldati dell'antipapa. Fu perciò fulminata contra di lui
la scomunica; ma questi fulmini in que' cattivi tempi poca paura
faceano ai potenti di larga coscienza. Anzi abbiamo dalla Cronica di
Forlì[2097] che Carlo e Pandolfo Malatesti comperarono nel dì 13 di
luglio Bertinoro da papa Bonifazio per ventidue mila fiorini di oro:
il che si dee credere fatto prima della scomunica. Grande applicazione
davano intanto ad esso papa gli affari di Napoli[2098]. Si andava
rinforzando il giovinetto _re Ladislao_ per terra e per mare con
disegno di tentare qualche impresa contra del nemico _re Lodovico
d'Angiò_. Ma, giunta a Gaeta una fiera pestilenza, si ritirò esso re
fuori della città con tutta la corte. Poco vi stette, perchè due galee
di Mori fecero in quella marina più di cento schiavi; il che consigliò
Ladislao a tornarsene in città. Fu circa questi tempi proposto da'
mediatori ch'esso re desse in moglie all'Angioino _Giovanna_ sua
sorella, e cadaun d'essi tenesse quel che possedeva. Ladislao escluso
da Napoli non vi trovò i suoi conti. Ma per lo sforzo che egli meditava
di fare, troppo sfornita trovandosi la di lui borsa, nel dì 27 di
ottobre con quattro galee si partì da Gaeta, e andossene a Roma.
Per conto degli onori n'ebbe in eccesso, ma non così della pecunia.
Tuttavia ricavato dal pontefice e da' cardinali quanto ne potè, nel
dì 19 di novembre se nè tornò a Gaeta[2099]. Avvenne che mentre egli
dimorava in Roma, gl'insolenti Banderesi romani, cioè i capurioni delle
milizie urbane, si levarono a rumore contra del papa, talmente ch'egli
corse anche pericolo della vita. Il re colle sue guardie si oppose,
e gli riuscì poi di mettere la concordia fra loro. Scrive Sozomeno
storico ciò succeduto nel mese di maggio. Abbiam veduto che, secondo
gli Annali Napoletani, Ladislao di ottobre si trasferì a Roma.

Perderono i Fiorentini quest'anno, a dì 17 di marzo, oppure, come
ha Matteo Griffoni[2100], nel mese d'agosto, il prode lor capitano,
stato dianzi gran masnadiere d'Italia, cioè _Giovanni Aucud_, al
quale fu data con sommo onore sepoltura in Santa Maria del Fiore, dove
tuttavia si mira la di lui memoria. A forza di danari s'accordarono
con _Biordo Perugino_. Costui, dopo avere smunto dai Sanesi venti mila
fiorini d'oro, entrò nella Romagna, e diede il sacco a varie terre.
_Jacopo di Appiano_, tiranno di Pisa, temendo di costui, impetrò da
_Gian-Galeazzo Visconte_ quattrocento lancie, ed egli ben volentieri
le spedì colà, per meglio assicurarsi di quella città. Turbata fu più
che mai, nell'anno presente, la città di Genova dalla discordia e dalle
sedizioni de' Guelfi e de' Ghibellini[2101]. Il già doge _Antoniotto
Adorno_ con isforzi novi tentò di risalire sul trono, e deporre il
doge Antonio di Montaldo. Furono in armi tutte le fazioni. Veggendo il
Montaldo di non potere resistere alla possanza degli avversarii, nel dì
24 di maggio, deposte le redini del governo, si ritirò a Savona, indi
a Gavi, per far guerra alla città. _Niccolò di Zoaglio_ in luogo suo
fu eletto doge; ma per poco tempo, perchè gli succedette colla forza
_Antonio di Guarco_, proclamato doge da buona parte del popolo. Contra
di questo nuovo doge essendo entrato in Genova _Antoniotto Adorno_,
trovatosi abbandonato da' suoi, restò prigione; ma fu rilasciato con
varii patti. Sino al dì ultimo d'agosto Antonio di Guarco tenne saldo
il suo governo: ma, essendo rientrato in Genova l'Adorno, ed accolto
con sonoro applauso da numeroso popolo, nella notte precedente al
dì 3 di settembre esso Guarco prese la fuga, e si salvò anch'egli a
Savona. Prevalendo allora i Ghibellini contra de' Guelfi, attaccarono
il fuoco al palazzo dell'arcivescovo, cioè di _Jacopo del Fiesco_, e
ad altre case dei nobili guelfi. Nello stesso dì 3 di settembre da'
suoi parziali fu di nuovo eletto doge _Antoniotto Adorno_, ma con
restare in armi i deposti _Antonio di Montaldo_, e _Antonio di Guarco_,
i quali mossero le armi straniere contro la patria per sostenere
la pugna. Infatti nell'anno presente, chiamato da essi il _sire di
Cossì_ Franzese, ed assistito da _Carlo marchese_ del Carretto, e dai
nobili _Doria_, entrò armato nella riviera occidentale di Genova, e
prese Diano, con far correre voce di sottoporre quella contrada al
re di Francia. Ma non avendo tali forze da poter compiere sì vasto
disegno, non tardò molto a ritirarsi. Restò la città di Genova e tutto
il suo territorio in gran confusione per tali discordie e per tanti
pretendenti.

Era, siccome dicemmo, succeduto al padre nella signoria di Ferrara
_Niccolò II marchese d'Este_[2102]. Contra di questo giovinetto
principe insorse _Azzo marchese Estense_ figliuolo di quel _marchese
Francesco_ che fuoruscito di Ferrara, e divenuto generale delle
armi di _Galeazzo Visconte_, vedemmo far guerra agli Estensi allora
dominanti. Ora anch'egli animato dall'età del marchese Niccolò incapace
del governo e sotto mano fiancheggiato da _Gian-Galeazzo_ signor di
Milano[2103], cominciò più trame contro lo Stato di Ferrara, e trasse
varii nobili e vassalli della casa d'Este nel suo partito. _Obizzo da
Monte-Garullo_, castellano nelle montagne del Frignano, fu il primo ad
alzar bandiera, con occupar varie castella di quelle contrade. Accorse
l'esercito del marchese, ed unito coi Lucchesi nemici del medesimo
Monte-Garullo, lo obbligò, dopo varie battaglie ed assedii, a chieder
mercè. Venne con salvo condotto a Ferrara, ed ottenne da chi gli prestò
fede più di quel che poteva sperare. Sollevossi ancora _Francesco
signor di Sassuolo_, ed aiutato da _Azzo signor di Rodea_, prese Monte
Baranzone ed altri luoghi in quelle parti. Era liberal di promesse il
marchese Azzo verso chiunque gli aderiva[2104]; e, facendo loro sperare
alcuno degli Stati che si doveano conquistare, od altri premii, sollevò
altri vassalli della casa d'Este contro il marchese Niccolò, con
giugnere a farsi de' partigiani in Ferrara stessa. Tuttavia, a riserva
di alcune terre che si ribellarono, non potè Azzo far progressi, perchè
da Venezia, Bologna e Firenze vennero nuovi soccorsi a Ferrara; ed
_Azzo da Castello_, valoroso mastro di guerra, general del marchese
Niccolò, non solamente fece svanir tutti i disegni dei nemici, ma anche
assediò Castellarano, finchè tra la vicinanza del verno, e le genti che
segretamente spediva in aiuto de' ribelli Gian-Galeazzo Visconte, gli
convenne ritirarsi. Ribellatasi nel dì 7 di marzo di quest'anno[2105]
la città di Catania a _don Martino re_ di Sicilia, per mare e per
terra fu da lui assediata, e colla fame forzata a rendersi nel dì 5
d'agosto. Cento mila fiorini d'oro dovettero pagar que' cittadini in
pena della loro ribellione. Già pensava _Carlo VI re_ di Francia allo
acquisto di Genova[2106]; e, per non aver contrario Gian-Galeazzo
Visconte, conchiuse seco una lega in quest'anno; ed allora fu[2107]
che il Visconte cominciò ad inquartar coll'arme sue del biscione i
gigli della real casa di Francia. Anche il _sire di Cossì_, a nome
di _Lodovico_ divenuto _duca d'Orleans_ e signore di Asti, cioè del
marito di _Valentina Visconte_[2108], nel dì 16 d'ottobre fece lega con
_Teodoro marchese_ di Monferrato, ed in questa entrò anche _Amedeo di
Savoia_ principe della Morea.

NOTE:

[2091] Chron. Foroliv., tom. 22 Rer. Ital.

[2092] Delayto, Annal., tom. 18 Rer. Ital. Chron. Estense, tom. 15 Rer.
Ital.

[2093] Verger., Orat., tom. 16 Rer. Ital.

[2094] Vita Clementis antipapae, P. II, tom. 3 Rer. Ital.

[2095] Theodoricus de Niem, Hist.

[2096] Raynaldus, in Annal. Eccles.

[2097] Chron. Foroliviens., tom. 22 Rer. Ital.

[2098] Giornal. Napol., tom. 21 Rer. Ital.

[2099] Sozomenus, Hist., tom. 16 Rer. Ital.

[2100] Matthaeus de Griffonibus, Chron. Bonon., tom. 18 Rer. Ital.

[2101] Georgius Stella, Annal. Genuens., tom. 17 Rer. Ital.

[2102] Delayto, Annal., tom. 18 Rer. Ital.

[2103] Gatari, Istor. di Pad., tom. 17 Rer. Ital.

[2104] Delayto, Annal., ubi sup.




    Anno di CRISTO MCCCXCV. Indizione III.

    BONIFAZIO IX papa 7.
    VENCESLAO re de' Romani 18.


Con sommo zelo si adoperò in questo anno[2109] _Carlo VI re_ di Francia
coll'Università di Parigi per estinguere il pernicioso scisma della
Chiesa di Dio, e spedì ambasciatori all'_antipapa Benedetto_, con
proporgli varie maniere per giugnere alla riunione. Cercò l'astuto
ogni sutterfugio per sottrarsi alla cessione, e solamente si appigliò
al ripiego di abboccarsi e di trattare con _papa Bonifazio_, ben
riflettendo che mai per tal via non sarebbe seguito accordo alcuno. In
questi tempi il pontefice Bonifazio attese a fortificarsi in Roma, con
ridurre lo stesso Campidoglio in forma di fortezza: del che mormoravano
non poco i Romani. Ma i maggiori suoi pensieri erano rivolti a dar
vigore al _re Ladislao_, per desiderio di veder detronizzato il nemico
_re Lodovico d'Angiò_, signoreggiante in Napoli. Spedì pertanto ad esso
Ladislao un gran rinforzo di galee ed assai brigate di combattenti,
acciocchè si portasse allo assedio di Napoli[2110]. In premio di tai
soccorsi impetrò che il re investisse del ducato di Sora i pontificii
nipoti. Ora Ladislao, uniti che ebbe tutti i suoi baroni e le forze
sue, nell'aprile di quest'anno si portò all'assedio di Napoli[2111],
strignendo quella nobil città per mare e per terra. Entro d'essa il
re Lodovico, fornito di copiosa cavalleria niun timore, mostrava. Durò
l'assedio sino al dì 15 di maggio, in cui, sopraggiunte quattro galee
di Provenza, diedero la caccia alle pontificie, e furono cagione che
Ladislao levasse il campo, e si ritirasse ad Aversa e poscia a Gaeta
colle mani piene di mosche. Per maneggio de' Sanseverini l'almirante
_duca di Sessa_ di casa Marzano si staccò da lui, e si unì col re
Lodovico. Nel dì 26 di dicembre Ladislao maritò con Andrea da Capoa
_Costanza di Chiaramonte_, stata sua moglie, e ripudiata. Andando
essa a marito, pubblicamente nella piazza di Gaeta piagnendo disse al
novello sposo, doversi egli tenere per ben fortunato, dacchè avrebbe
da lì innanzi per concubina la moglie del re Ladislao. Gran dispiacere
e pietà recarono a tutti queste parole. Ma in tempi sì sconcertati le
iniquità maggiori trovavano passaporto.

L'anno fu questo in cui _Gian-Galeazzo_, deposto il basso e miserabile
titolo di conte di Virtù[2112], prese quello di duca di Milano. Si
procacciò egli questa onorevol dignità da _Venceslao re de' Romani_,
per quanto fu creduto, collo sborso di cento mila fiorini d'oro. Il
privilegio a lui conceduto da esso Venceslao in Praga nel dì primo di
maggio dell'anno presente, vien riferito negli Annali Milanesi. Quivi
egli è dichiarato duca di Milano a titolo di feudo con tutti gli onori
e l'autorità competente a sì sublime grado. Nell'anno seguente, con
altro diploma dato in Praga nel dì 13 d'ottobre, lo stesso Venceslao
confermò al medesimo Gian-Galeazzo il _ducato di Milano_, e insieme
la_ contea di Pavia_, colle altre città e terre da lui possedute
e dipendenti dall'imperio: cioè _Brescia, Bergamo, Como, Novara,
Vercelli, Alessandria, Tortona, Bobbio, Piacenza, Reggio, Parma,
Cremona, Lodi, Crema, Soncino, Borgo San Donnino, Verona, Vicenza,
Feltro, Belluno, Bassano, Sarzana, Carrara_, ed altre terre e ville con
più ampia autorità. Non v'intervenne l'assenso degli elettori, i quali
poscia fecero a Venceslao un reato di tal concessione. Ora nel dì 5 di
settembre, o piuttosto, come ha il Delaito[2113], nel dì 8 d'esso mese,
festa della Natività della Vergine, si diede, con ammirabil sontuosità
in Milano esecuzione alla grazia, avendo _Benesio Camsinich_,
deputato da Venceslao, conferito il manto e le altre insegne ducali
al nuovo duca[2114]. Fu onorata questa magnifica funzione, di cui,
oltre all'autore degli Annali di Milano, lasciò anche il Corio una
copiosa relazione, da molti vescovi, dagli ambasciatori di quasi
tutti i potentati d'Italia, e da innumerabil popolo, e festeggiata da
suntuosissime giostre, tornei, conviti ed altri pubblici divertimenti;
nè da gran tempo avea veduto l'Italia sì maestosi solazzi. Prese dunque
il Visconte da lì innanzi il nome di _Gian-Galeazzo duca di Milano e
conte di Pavia_[2115]. Maggiori sforzi fece in quest'anno il _marchese
Azzo Estense_ contra del _marchese Niccolò_ signor di Ferrara. Con
promettere Comacchio e la riviera di Filo ad _Obizzo_ e _Pietro da
Polenta,_ signori di Ravenna e Cervia, li guadagnò al suo partito.
Allettò ancora con danari ed altre promesse _Cecco degli Ordelaffi_
signore di Forlì. Ma sopra tutti s'impegnò in favore di lui _Giovanni
conte di Barbiano_, uomo solito a pescare nel torbido. Raunato un
esercito di Romagnuoli, nel dì 20 di gennaio s'inviarono questi alla
volta di Ferrara. Ma quando men sel pensavano, essendo venute loro
incontro le milizie e il naviglio di Ferrara, nel passare che essi
faceano il Po di Primaro, furono sconfitti e obbligati a tornarsene
indietro. Ora giacchè il marchese Azzo tuttodì andava ordendo nuovi
tradimenti contro la persona del picciolo marchese Niccolò, e dei
suoi consiglieri e tutori, venne in mente a questi ultimi di valersi
de' medesimi mezzi per isbrigarsi una volta da guerra sì dispendiosa,
credendo lecito tutto contra di un indebito perturbator dello Stato,
già processato e condannato con taglia.

Pertanto, trovandosi il _marchese Azzo_ nelle terre di Giovanni conte
di Barbiano[2116] trattarono, con esso conte di farlo uccidere,
promettendogli in ricompensa la ricca e nobil terra di Lugo, e
quella di Conselice, oltre ad una buona somma di danaro, che si dice
ascendesse a trenta mila fiorini d'oro. Seguì l'accordo nel mese di
marzo; fu mandato Giovanni da San Giorgio, come persona fidata, da
Ferrara, che si accertasse della morte di Azzo. Ma memorabil sempre
sarà la truffa che il conte di Barbiano fece in questa occasione[2117].
Dacchè il marchese Azzo fu ben riconosciuto dal deputato ferrarese, si
ritirò esso Azzo in una vicina camera, dove immediatamente fece vestir
de' suoi abiti e del suo cappuccio un tal Cervo da Modena, familiare
del conte, che gli si rassomigliava non poco. Scagliatisi poi addosso
a questo misero innocente gli sgherri, a forza di pugnalate il tolsero
di vita, avendolo specialmente ferito nel volto. Le grida e gli urli
erano uditi dall'incauto messo ferrarese, che, dipoi entrato, vide
steso a terra, e conobbe morto il creduto marchese Azzo. Dopo avere
spedita la nuova a Ferrara, andò egli tosto coi segnali a lui confidati
a dare il possesso delle terre di Lugo e Conselice a _Giovanni conte
di Barbiano_, che le tenne per sè, ed anche per giunta fece prigioni le
guarnigioni estensi, le quali poi convenne riscattar con danaro. Grande
strepito fece per tutta Italia questo avvenimento; ma Iddio, che non
paga ogni sabbato sera, raggiunse a suo tempo questo manipolator di
tradimenti. Ne furono sì irritati i Veneziani, Fiorentini, Bolognesi,
e i signori di Mantova e di Padova, che tutti inviarono nuovi rinforzi
di gente a Ferrara, co' quali gran guerra fu cominciata contro le
terre d'esso conte di Barbiano, con dare il guasto a tutto il paese,
e piantar bastie in più siti. Crebbero, ciò non ostante, le segrete
cabale dei _marchese Azzo_; trovò in Ferrara non pochi disposti ad
una gran congiura; passò nell'aprile con quanti armati potè ottenere
dal conte di Barbiano sul Ferrarese; ed accorsero in servigio di
lui a migliaia i villani, allettati da voce sparsa del secolo d'oro
sotto di lui. Già egli s'inviava verso Ferrara, quando nel dì 16
d'aprile, arrivato alla villa di Porto, si vide in faccia l'esercito
ferrarese, con cui volontariamente s'era venuto a congiungere _Astorre
de' Manfredi_ signor di Faenza seco menando secento uomini d'armi.
Si attaccò una crudel battaglia; vi fu messo a fil di spada più d'un
migliaio di que' villani; sterminata copia s'ebbe di prigioni, e
contossi fra loro il _marchese Azzo_, preso dal _conte Corrado di
Altimberg_ Tedesco. Fecero il possibile i Ferraresi per averlo in
mano, ma l'accorto Astorre il fece condurre nelle carceri di Faenza:
con che respirò l'afflitta Ferrara. Si andava in questi tempi sempre
più rinforzando di gente _Gian-Galeazzo_ duca di Milano, con aver egli
fra le altre provvisioni condotto al suo soldo il _conte Alberico da
Barbiano_, famoso capitano, dopo averlo co' proprii danari riscattato
dalla prigionia nel regno di Napoli. Continua gelosia davano questi
ed altri segreti andamenti del duca ai collegati, e massimamente a
_Francesco signore di Mantova_: il perchè neppur essi lasciavano di
far preparamenti per difendersi dalle insidie di questo potente e
industrioso avversario.

NOTE:

[2105] Hist. Sicula, tom. 24 Rer. Ital.

[2106] Corio, Istor. di Milano.

[2107] Chron. Placent., tom. 16 Rer. Ital.

[2108] Benvenuto da S. Giorgio, Istoria del Monferrato, tom. 23 Rer.
Ital.

[2109] Raynaldus, Annal. Eccles.

[2110] Theodericus de Niem, Histor.

[2111] Giornal. Napolet., tom. 21 Rer. Ital.

[2112] Annal. Mediolan., tom. 16 Rer. Ital. Corio, Istoria di Milano.

[2113] Delayto, Annal., tom. 18 Rer. Ital.

[2114] Chron. Placent., tom. 16 Rer. Ital.

[2115] Delayto, Annal., tom. 18 Rer. Ital.

[2116] Ammirat., Istoria Fiorentina, lib. 16.

[2117] Chronica di Bologna, tom. 18 Rer. Ital. Matthaeus de Griffon.,
tom. eod.




    Anno di CRISTO MCCCXCVI. Indiz. IV.

    BONIFAZIO IX papa 8.
    VENCESLAO re de' Romani 19.


In quest'anno ancora molti passi furono fatti per tentare la riunion
della Chiesa dai re di Francia, Inghilterra, Aragona e Castiglia. Il
mezzo più proprio sembrava quello della cessione, cioè che amendue
i pretendenti rinunziassero la dignità, per divenire all'elezione
d'un solo. Ma abborrendo troppo l'oramai scoperto ambizioso _antipapa
Benedetto_ questo ripiego, l'università di Parigi appellò da lui
al papa futuro legittimamente eletto[2118]. Furono anche spediti
ambasciatori a _papa Bonifazio_ per esortarlo alla cessione; trovarono
anche lui più alieno dell'altro da questa risoluzione. Tornarono in
quest'anno i Perugini all'ubbidienza d'esso pontefice, e in grazia
di lui fu rimesso _Biordo de' Michelotti_, che avea occupata quella
città, Orvieto ed altri luoghi. Vien ciò riferito da Sozomeno[2119],
con aggiungere che Biordo ritenne Todi, Orvieto ed altre terre, con
pagare l'annuo censo alla Chiesa romana. Seguitò nel regno di Napoli
la guerra, ma senza impresa degna di menzione. In Sicilia il _re don
Martino_ giovane continuò ad abbassar la fazione contraria, che aderiva
al partito di papa _Bonifazio IX_, giacchè quel re favoriva l'antipapa;
ed essendo mancato di vita _Giovanni re d'Aragona_, Martino, padre
d'esso Martino giovane, fu chiamato alla successione di quel regno; il
che fu cagione che (non so se in questo o nel seguente anno) con quella
corona di nuovo si riunisse la Sicilia. _Giovanni dall'Aceto_[2120]
impadronitosi della città di Fermo, talmente colle sue crudeltà fece
perdere la pazienza al popolo, che sul principio di giugno si mosse a
rumore contra di lui. Rifugiatosi egli nel castello, chiamò aiuto dal
_conte di Carrara_. Entrato questi nella fortezza, piombò poi addosso
ai cittadini colle sue genti, e li mise in rotta, molti uccidendone.
Il resto si sottrasse colla fuga al furore del tiranno: laonde quella
città rimase desolata. Fu in quest'anno, nel dì 16 ovvero 17 di maggio,
stabilita pace e lega in Firenze fra il _duca di Milano, Fiorentini,
Pisani, Sanesi, Perugini, Bolognesi, Lucchesi_, il _marchese di
Ferrara_, i signori di _Padova_, di _Mantova_, di _Faenza_ e d'_Imola_,
i _Malatesti_ ed altri. Con questi artifizii _Gian-Galeazzo_ cercava
di tener a bada e addormentare chi poteva opporsi ai suoi segreti
disegni; ma non gli venne fatto, come s'era figurato[2121]. Conchiusero
i sempre vigilanti Fiorentini nel dì 24 ossia 29 di settembre una lega
con _Carlo VI re_ di Francia, in cui furono compresi gli altri lor
collegati, cioè i _Bolognesi_, il _marchese di Ferrara_, e i signori di
_Mantova_ e di _Padova_. Pensarono con ciò di metter freno alle voglie
di Gian-Galeazzo duca di Milano; e il re vi consentì volentieri, pel
motivo che fra poco accennerò.

Neppure in quest'anno si provò quiete negli Stati del _marchese
di Ferrara_[2122]. _Francesco signor di Sassuolo_, nemico di esso
marchese, dopo essersi compromesso in _Astorre de' Manfredi_, e
aver depositata in mano di lui quella nobil terra, per tradimento
se la ripigliò. E _Giovanni conte di Barbiano_ con un grosso corpo
di cavalleria e fanteria, assistito dai nobili Grassoni, venne fino
a Vignola ed, essendosi impadronito di quella terra nel dì primo
d'ottobre, coll'assedio forzò anche la rocca a rendersi a patti, senza
però mantener egli la parola data a quella guarnigione. Maggiori furono
le inquietudini in Toscana[2123], perchè fra i _Lucchesi_ e _Pisani_
seguirono varie ostilità. Erano i Lucchesi protetti ed aiutati dai
Fiorentini, e stavano uniti con loro i _Gambacorti_ banditi di Pisa.
Laonde _Jacopo d'Appiano_ signore ossia tiranno di Pisa, che stava
attaccato forse al duca di Milano, gli dimandò soccorso. Fece vista
il duca, colle sue solite arti, di licenziar il conte _Alberico da
Barbiano_, e questi nel novembre con alcune migliaia di cavalli si
portò nel territorio di Pisa[2124]. Colà ancora passò pel Sanese
il _conte Giovanni di Barbiano_ con altre genti, di maniera che,
comprendendo vicina la guerra, i Fiorentini assoldarono nuovi armati,
ne ottennero dai lor collegati, e crearono general dell'armata loro
_Bernardone_ Spagnuolo, oppur di Guascogna, che menò seco seicento
cavalli e ducento fanti. I fatti di Genova diedero in quest'anno
molto da parlare all'Italia[2125]. _Antoniotto Adorno_ doge di quella
repubblica, trovandosi in mezzo a varie fazioni e a molti avversarii,
troppo ben vedea che traballava il suo trono. Teneva ben egli a' suoi
servigi quattro mila fanti e mille cavalli, ma poco era questo al
bisogno, stante il trovarsi egli mal sicuro in casa, ed essendo fuor
di Genova continuamente in armi _Antonio da Montaldo_ ed _Antonio di
Guarco_, dogi deposti, e suoi fieri nemici. Il peggio fu che questi
due ricorsero per avere aiuto a _Gian-Galeazzo_ duca di Milano,
principe che in ogni imbroglio d'Italia sapeva aver mano; e tanto più
s'interessò in questo, perchè, sperando di arrivare all'acquisto di
quella potente città, contribuì loro un grosso corpo di combattenti.
Conobbe allora l'Adorno che a guarire i mali della patria sua occorreva
un più potente rimedio; e questo altro non poteva essere che quel
di sottomettere Genova a qualche gran principe, la cui possanza ed
autorità, volere o non volere, riunisse i discordi animi de' cittadini.
Co' suoi consiglieri dunque ed aderenti mise in consulta l'affare.
Furono proposti _Lodovico duca d'Orleans_, padrone d'Asti, e il _duca
di Milano_; anzi lo stesso duca, penetrato questo disegno, spedì colà
i suoi ambasciatori per accudire al mercato. Ma le inclinazioni di
Antoniotto Adorno erano verso il _re di Francia Carlo VI_, e la vinse
in fine la di lui volontà.

Mandò egli a Parigi un suo deputato a farne l'offerta. Era Carlo VI
principe dotato di bellissimi talenti, ma suggetto ad un deplorabil
incomodo di sanità, perchè di tanto in tanto cadeva in alienazione
di mente, anzi in frenesia, per cui, se non si fosse provveduto,
avrebbe ucciso i suoi più cari. Godeva nondimeno degl'intervalli
quieti, ne' quali si dava a conoscere savio ed amabilissimo principe.
Fu accettata l'esibizione con patto segreto di pagare all'Adorno
quaranta mila fiorini d'oro, e di dargli due castella in Francia, e con
altri pubblici patti in favore della città, espressi nello strumento
stipulato in Genova stessa nel dì 25 d'ottobre, che si leggono negli
Annali Genovesi. Ora nel dì 27 di novembre _Antoniotto Adorno_, col
rinunziare la sua dignità, lasciò entrare in possesso di quel dominio
gli uffiziali del re di Francia, ritenendo nondimeno per qualche
tempo ancora quel governo col titolo di governatore regio. Sommamente
dispiacque a _papa Bonifazio_, e non meno increbbe al _duca di Milano_
la risoluzion di quel popolo, al veder deluse le sue speranze, e di più
a' suoi confini un sì potente monarca; ma gli convenne dissimular la
rabbia con applicarsi a sfogarla altrove. Guerra fu in quest'anno[2126]
fra _Teodoro marchese_ di Monferrato ed _Amedeo principe_ della
Morea, assistito da _Lodovico conte_ di Savoia. Durò essa un anno. Per
tradimento fu occupata al Monferrato dal principe suddetto la bella
terra di Montevico, oggidì appellata Monreale, città non più da lì
innanzi restituita. All'incontro, _Facino Cane_ Casalasco, che già avea
cominciato ad acquistar grido nelle armi, tolse ai principi savoiardi
due castella, ed inferì non pochi danni al Piemonte. Fecero poi questi
principi nell'anno seguente un compromesso delle lor differenze nel
_duca di Milano_, il quale differì molto, anzi non mai pronunziò alcun
laudo, così esigendo la sua fina politica.

NOTE:

[2118] Raynaldus, Annal. Eccles.

[2119] Sozomenus, Hist., tom. 16 Rer. Ital. Theodoricus de Niem, Hist.
Aretin. Hist. Florentin.

[2120] Sozomenus, Hist., tom. 16 Rer. Ital.

[2121] Delayto, Annal., tom. 18 Rer. Ital. Ammirat., Istor. Fiorentina,
lib. 16.

[2122] Delayto, ut supra.

[2123] Bonincontrus, Annales, tom. 21 Rer. Ital.

[2124] Sozomenus, Hist., tom. 16 Rer. Ital.

[2125] Georgius Stella, Annal. Genuens., tom. 17 Rer. Ital.




    Anno di CRISTO MCCCXCVII. Indizione V.

    BONIFAZIO IX papa 9.
    VENCESLAO re de' Romani 20.


Nuovi tentativi in quest'anno ancora furono fatti dai re oltramontani
per indurre _papa Bonifazio_ alla cession del papato[2127]. Così
bene seppe parlare un certo Roberto romito franzese, che l'avea
tratto alla risoluzion di convocare un concilio, in cui si decidesse
quell'importante controversia, facendogli credere che l'antipapa
non s'attenterebbe ad intervenirvi. Ma da lì a due giorni la madre,
i fratelli ed altri parenti del papa con varii mondani motivi gli
fecero cambiar pensiero. Secondochè abbiamo dal Bonincontro[2128],
in quest'anno tentarono i Romani di ribellarsi ad esso pontefice.
Egli, che non era figliuolo della paura, fece prendere i delinquenti,
e coll'ultimo loro supplizio si liberò dal soprastante pericolo. I
Giornali Napoletani[2129], che raccontano questo ed altri fatti fuori
del loro sito, dicono che tredici furono i giustiziati, in casa de'
quali si trovarono le bandiere del _conte di Fondi_, autore di essa
congiura. Cominciarono in questo anno a declinar gl'interessi di
_Lodovico d'Angiò re_ dimorante in Napoli. Terra di Lavoro già ubbidiva
al _re Ladislao_, nè restavano in potere dell'Angioino se non le terre
del Ponte di Capoa. Trovandosi all'assedio di esse Luigi di Capoa, d'un
colpo di bombarda vi restò ucciso. Con tutto ciò furono quelle fortezze
dipoi obbligate alla resa. Il Bonincontro narra altri avvenimenti del
regno di Napoli, come spettanti all'anno presente. Perchè io dubito che
possano appartenere al seguente, chieggo licenza di parlarne allora.
Procurò _Gian-Galeazzo_ duca di Milano di tirare al suo servigio tutti
quanti potè gli uomini d'armi d'Italia, e raunato con ciò un poderoso
esercito di cavalieri e fanti[2130], all'improvviso, parte per terra
e parte colle navi per Po, lo spinse nel dì 5 d'aprile addosso a
_Francesco Gonzaga_ signore di Mantova, con far precedere le ragioni,
che i potenti hanno sempre in saccoccia, di rompere la tregua che
tuttavia durava. Consistevano queste specialmente nel rammemorare
l'aver il Gonzaga data la morte a _Caterina Visconte_ figliuola di
Bernabò, quando egli medesimo avea dianzi tolta la vita e gli Stati
allo stesso Bernabò, e a due suoi figliuoli, e tuttavia perseguitava
gli altri figliuoli del medesimo suo zio. Ed acciocchè non potesse
venir soccorso dalla Toscana al Gonzaga, ordinò al _conte Alberico da
Barbiano_ suo generale, la cui armata avea passato il verno sul Pisano,
con gravissimo peso di que' popoli, di assalire i Fiorentini, mostrando
d'essere capo di compagnia, e non già dipendente dagli ordini suoi.

Quanto a questa guerra della Toscana, aveano creduto i Fiorentini di
poterla risparmiare, con essersi tanto maneggiati, che aveano condotto
ad un'amichevol pace i Lucchesi e i Pisani, le gare de' quali aveano
tirate in Toscana le armi lombarde[2131]. Ma si trovarono ingannati. Il
duca volea la guerra anche in quelle parti; e _Jacopo d'Appiano_ signor
di Pisa, nemico fiero, benchè non aperto, de' Fiorentini, accendeva
forte il fuoco; e tentò ancora di togliere loro San Miniato con una
congiura che non fu ben condotta a fine. Entrò dunque il conte Alberico
ostilmente nel dì 5 d'aprile colle sue forze nel territorio di Firenze,
saccheggiando ora una ed ora un'altra parte, fin quasi alle porte di
Firenze. Erano forti di gente anche i Fiorentini; e _Bernardone_ lor
generale con _Paolo Orsino, Giovanni Colonna_ ed altri condottieri
d'armi, siccome uomo ben pratico del suo mestiere, accorrendo ovunque
richiedea il bisogno, tenne sempre i nemici in freno, nè loro permise
di riportar vantaggio alcuno di rilievo. Riuscì anche alla sottile
accortezza de' Fiorentini di staccare dal servigio del duca di Milano
_Biordo Perugino_ con cinquecento lancie del seguito suo. Comparì
ancor qui qual fosse la fede del _conte Giovanni da Barbiano_. Era egli
condotto dal duca, ma all'improvviso si partì da lui, e con cinquecento
barbute passò al servigio dei Bolognesi, nemici del duca. Diversamente
passava la guerra in Lombardia[2132]. Con potentissimo esercito di
cavalli e fanti, siccome dicemmo, circa il principio d'aprile _Jacopo
del Verme_ generale del Visconte occupò Marcheria ai Mantovani, e
quindi passò alla parte superiore di Borgoforte col disegno d'entrare
nel serraglio di Mantova. Dalla banda ancora del Veronese con altro
esercito si mosse a quella volta _Ugolotto Biancardo_, governator di
Verona per esso duca.

Trovavasi mal preparato per questa visita il signor di Mantova. Implorò
tosto aiuto dai collegati, e gliene inviarono i Fiorentini e Bolognesi,
siccome ancora il signore di Padova, quei di Ravenna, di Rimini e di
Faenza. _Niccolò marchese_ di Ferrara, che era allora giunto all'età
di anni tredici e di tre mesi, ed avea presa per moglie _Gigliola_,
figliuola del signor di Padova, vi spedì per Po una flotta di galeoni
armati. Fu dichiarato capitan generale dell'esercito della lega _Carlo
Malatesti_, uomo prode e cognato dello stesso signore di Mantova. La
mira particolare di Jacopo del Verme era di espugnare e rompere il
ponte posto da' Mantovani sul Po a Borgoforte; ma così virilmente fu
esso difeso dai collegati, benchè inferiori di gente, che per gran
tempo rimasero inutili tutti i suoi sforzi; anzi un ponte da esso Verme
fabbricato in Po venne fracassato dal valore degli avversarii. Fu anche
impedito il passaggio del Mincio ad _Ugolotto Biancardo_, il quale
poscia s'impadronì di Mellara, terra del Ferrarese, negli anni addietro
impegnata per bisogno di danari dai tutori del marchese al signore
di Mantova. Durò il fiero contrasto di queste armate sino al dì 14 di
luglio col continuo esercizio delle bombarde e dei verrettoni, e colla
strage di molti da ambedue le parti; ma in quel dì una scossa terribile
riportarono i collegati. Aveva il duca di Milano anch'egli una poderosa
flotta di galeoni armati in Po; ora Jacopo del Verme, spirando in
quei dì un vento gagliardo a lui favorevole, spinse contro il ponte di
Borgoforte alcune zatte piene di canne, oglio, pece ed altre materie
combustibili, e, per quanta resistenza facessero i difensori, non
poterono trattenerle dall'unirsi al ponte e di bruciarlo, colla morte
di circa mille uomini d'arme che vi erano sopra. Nè qui terminò la
rovina. Calata furiosamente l'armata navale milanese pel Po addosso
alla ferrarese, prese molti di que' legni, mise il resto in fuga,
lasciandovi la vita assai gente o annegata o uccisa. Ciò fatto,
entrarono nel dì 25 di luglio vittoriosi nel serraglio di Mantova, dopo
aver fatto un ponte sul fiume, e ripulsato il _Gonzaga_, che era ivi
alla difesa con _Malatesta de' Malatesti_ ed altri valorosi uffiziali.
Stesero i Milanesi il saccheggio sino alla porta Cerese di Mantova, con
fare immenso bottino di bestiame e di robe, perchè quegli abitanti si
credeano ivi sicuri.

Per questo terribil colpo ebbe a disperarsi _Francesco Gonzaga_[2133];
e tanto più perchè non tardò _Jacopo del Verme_ a mettere un forte
assedio alla terra di Governolo, per serrare affatto il passo ai
soccorsi stranieri. Concorse parimente a quell'assedio dalla parte di
Verona coll'altro suo esercito _Ugolotto Biancardo_, e v'intervenne per
Po anche la flotta navale del duca. Ma il generoso _Carlo Malatesta_,
dopo aver incoraggito, colla speranza di gagliardi soccorsi, il
Gonzaga, in persona passò a Venezia, Ferrara e Bologna, sollecitando
ognuno a non lasciar perire il signore di Mantova, la cui perdita
si sarebbe tirata addosso quella de' vicini. Per tanto si armarono
in Venezia sette galee e molte barche; in Ferrara si fece gran
preparamento di galeoni; i Bolognesi v'inviarono il _conte Giovanni da
Barbiano_ con cinquecento lancie, ed altre genti furono prese al soldo
dal signore di Mantova. Già Governolo era quasi ridotto all'agonia,
quando Carlo Malatesta, passato il Po verso il Bondeno coll'esercito
suo nel dì 24 d'agosto festa di san Bartolomeo[2134], assalì l'armata
d'_Ugolotto Biancardo_, e riuscì a lui di entrare in Governolo, e
di vettovagliarlo, siccome ancora venne fatto alla flotta ferrarese,
dopo un atroce combattimento, di obbligare alla ritirata la milanese
al ponte fabbricato dal Verme. Arrivò dipoi a Governolo il signor di
Mantova con quante soldatesche egli potè seco condurre, e calarono
pel Mincio anche tutte le sue barche armate. Ora, senza perdere
tempo, nel dì 28 d'agosto l'armata terrestre de' collegati diede una
furiosa battaglia a quella del Biancardo, con metterla in rotta; e
nel medesimo tempo la flotta navale dei Ferraresi e Mantovani colle
galee suddette assalì la milanese con tal empito, che la sbaragliò e
sconfisse. Queste due vittorie produssero con poca fatica la terza;
perchè l'esercito grande di _Jacopo del Verme_, accampato nel serraglio
contro a Governolo, al vedere la rovina dell'altro campo e delle lor
navi, senza poter soccorrere nè agli unì nè agli altri, preso da panico
spavento, ad altro non pensò che a salvarsi colla fuga, lasciando
indietro buona parte delle tende e del bagaglio. Circa due mila cavalli
vennero in potere de' vincitori, gran copia di vettovaglia e merci, e
cinquanta navi armate, oltre ad altre settanta di negozianti venuti per
provvedere l'armata milanese. Un giorno solo guastò tutta la tela sì
felicemente condotta fin qui dal duca di Milano. È da vedere la Storia
Padovana di Andrea Gataro, dove diffusamente si veggono descritti
così stravaganti avvenimenti. Abbiamo dagli Annali Milanesi[2135]
che il duca di Milano fece morir d'orrida morte Pasquino Capello suo
segretario, imputato di avere scritta una lettera, senza contezza del
padrone, che chiamava Jacopo del Verme a Pavia; il che fu cagione della
rotta suddetta. Si venne poi in chiaro, che la lettera era stata finta
da _Francesco Gonzaga_: del che molto s'afflisse il duca di Milano.

Solenni allegrezze per sì prosperosi successi furono fatte da tutte le
città dei collegati. Venne anche assediata da essi la terra di Mellara,
e nel dì 27 di settembre racquistata. Ma _Gian-Galeazzo Visconte_ era
un forte colosso, ad atterrar il quale altre scosse che le suddette,
si ricercavano. Oltre il far ritornare dalla Toscana in Lombardia il
_conte Alberico_ da Barbiano col più della sua armata[2136], prese al
suo soldo _Facino Cane_ da Casale con cinquecento lancie; rifatta,
anzi accresciuta di molto la sua flotta navale, ordinò nel dì 29
d'ottobre che essa tornasse sul territorio di Mantova. Trovò questa
a Borgoforte le navi armate del signore di Mantova e del marchese di
Ferrara; e messele in rotta, prese tre galee e venticinque galeoni
con tutto l'armamento e gli uomini. Oltre a ciò, arrivato il conte
Alberico colle sue genti, entrò di nuovo nel serraglio di Mantova,
spianò tutte le fosse e fortezze mantovane, e portò la desolazione sino
alle porte di Mantova. Ecco dunque di nuovo in peggiore stato di prima
Francesco da Gonzaga, il quale avea già perduto Marcheria, Luzzara,
Suzara, Solferino ed altri luoghi, e già temeva l'ultima rovina. Volle
Dio che, accostandosi il verno, si ritirarono dal Mantovano le milizie
del Visconte. Con tutto ciò il male stato, in cui egli si trovava,
diede impulso alla _repubblica di Venezia_ per entrar anch'essa nella
lega contra del duca di Milano. Inoltre s'ingegnarono i Veneziani e
Fiorentini di tirare al soldo loro il _duca di Austria_ con alcune
migliaia di soldati. Ma perchè il duca Gian-Galeazzo, avendo scoperto
questo negoziato, nè volendo avere i Veneziani e quel duca, sì
poderosi principi, addosso, propose partiti di tregua o pace; oppure
perchè Francesco Gonzaga, stanco di questo brutto giuoco, si scoprì
segretamente trattare col duca di Milano: lasciato andare l'Austriaco,
i collegati diedero orecchio alla tregua, o pace proposta. Tutto il
verno passò nel maneggio d'essa, siccome cosa desiderata da ognuno.

Contuttochè Genova si governasse a nome del _re di Francia_, e paresse
che il rispetto di quel monarca dovesse tenerla in quiete[2137], pur,
come prima, continuava ad essere in tempesta. _Antonio di Montaldo,
Antonio di Guarco_ non cessavano di farle guerra, nè mancavano altri
nemici entro e fuori di casa. Perciò, o sia che _Antoniotto Adorno_,
veggendosi poco sicuro, procurasse d'avere un successore nel governo,
o che tali fossero i patti: _Carlo re di Francia_ mandò colà a reggere
quella città _Valerando di Lucemburgo_, conte di Lignì e di San Paolo.
Arrivò questi a Genova nel dì 18 di marzo con ducento uomini d'armi e
molti nobili, ed altre genti venute al suo soldo; e prese le redini del
governo, con farsi ben rispettare e ubbidire, ed ebbe in suo potere
il castelletto e le altre fortezze. Ridusse non solamente Savona e
Porto Maurizio all'ubbidienza del re, ma anche il resto delle terre di
quella repubblica, di modo che per opera di lui in poco tempo si vide
rifiorir la pace: cosa da gran tempo insolita in quelle contrade. Ma
eccoti la peste entrare in Genova, e scorrere per tutte quelle riviere.
Per paura d'essa, ovvero per altri suoi affari, nel mese d'agosto esso
conte di Lignì se ne andò a Parigi, lasciando per suo vicario in quella
città _Pietro vescovo di Meaux_. Fu essa peste anche in altre città
d'Italia. Abbiamo dagli Annali di Forlì[2138] che, trovandosi al soldo
di _papa Bonifazio_ _Mostarda_ forlivese condottier d'armi, costui
furtivamente prese Ascoli, città della Marca, colla strage d'alcuni di
quei cittadini.

NOTE:

[2126] Benvenuto da S. Giorgio, Istoria del Monferrato, tom. 23 Rer.
Ital. Corio. Istor. di Milano.

[2127] Raynaldus, Annal. Eccles.

[2128] Bonincontrus, Annal. tom. 21 Rer. Ital.

[2129] Giornal. Napol., tom. 15 Rer. Ital.

[2130] Corio, Istor. di Milano.

[2131] Ammirat., Istor. Fiorentina, lib. 16.

[2132] Gatari, Istor. di Pad., tom. 17 Rer. Ital. Delayto, Annal., tom.
18 Rer. Ital.

[2133] Delayto, Annal., tom. 18 Rer. Ital. Corio, Istor. di Milano.

[2134] Gatari, Istoria di Padova, tom. 17 Rer. Ital.

[2135] Annales Mediolan., tom. 16 Rer. Ital.

[2136] Ammirati, Istoria Fiorentina, lib. 16. Corio, Istor. di Milano.

[2137] Georgius Stella, Annal. Genuens., tom. 18 Rer. Italic.




    Anno di CRISTO MCCCXCVIII. Indiz. VI.

    BONIFAZIO IX papa 10.
    VENCESLAO re de' Romani 21.


Operarono quest'anno con forza _Venceslao re de' Romani_ e _Carlo
VI re_ di Francia, ed altri re e principi, per ridurre alla pace la
Chiesa troppo sconvolta a cagion dello scisma[2139]. Stavano essi
saldi in esigere che tanto papa _Bonifazio IX_, quanto il suo emulo
_Benedetto XIII_ antipapa rinunziassero; e a questo fine spedirono
ambasciatori sì all'uno che all'altro. Ma ad ambedue troppo piacea
questa sublime dignità, ed erano ben risoluti di non abbandonarla se
non colla morte. Diede papa Bonifazio almen buone parole, ma nulla di
preciso, tanto che si liberò da tali istanze. All'incontro l'antipapa,
dimentico de' giuramenti e delle promesse fatte nella sua creazione e
dipoi, apertamente protestò di non voler mai dimettere il suo papato.
Da ciò presero motivo il re di Francia coll'Università e coi prelati
franzesi di sottrarsi alla di lui ubbidienza, giacchè quel re non
gradiva questo preteso papa spagnuolo, nè di lui si fidava. E perchè
Benedetto ricalcitrava più che mai, il _maresciallo di Boucicaut_,
ossia _Bucicaldo_, che vedremo a suo tempo governatore di Genova,
d'ordine del re si portò all'assedio d'Avignone; nè volendo que'
cittadini maggiormente sofferire i danni della guerra, capitolarono
coll'uffiziale del re: laonde fuggì la maggior parte de' cardinali
antipapali; e l'ostinato _Benedetto_ rinserrato nel palazzo pontificio,
ch'era fortificato a guisa di fortezza, e ben provveduto, per tutto il
verno rimase assediato dalle milizie francesi. Non ometteva diligenza
alcuna in questi tempi il pontefice _Bonifazio_ per promuovere
gl'interessi del _re Ladislao_, ed atterrare il nemico _re Lodovico
d'Angiò_. Per mezzo di _Giovanni Tomacello_ suo fratello si adoperò non
poco per tirare nel partito di Ladislao _Jacopo Marzano_ ammiraglio
del regno, _Goffredo Marzano_, _Jacopo Orsino_ e _Jacopo Stantardo_,
baroni illustri. Leggesi negli Annali Ecclesiastici del Rinaldi la
concordia stabilita fra loro e il _re Ladislao_ nel dì 14 di maggio
dell'anno presente. Non poco abbassamento per questo venne al re
Lodovico. Andò in lungo il trattato della pace o tregua fra i collegati
e _Gian-Galeazzo_ duca di Milano[2140]; ma finalmente fu conchiusa
nel dì 11 di maggio una tregua di dieci anni con varii capitoli, e
pubblicata nel dì 26 d'esso mese, giorno di Pentecoste. Per quanto
scrive Andrea Gataro[2141], _Francesco Gonzaga_ signore di Mantova
quegli fu che forzò gli altri a farla; perciocchè, senza notizia dei
confederati, chiamato a Mantova, travestito da frate minore, _Jacopo
del Verme_, con esso lui trattò di riconciliarsi col duca: il che
penetrato da _Francesco da Carrara_ signore di Padova, senza che egli
potesse far tornare indietro il Gonzaga, diede impulso a tutti di
venire all'accordo suddetto. Ma _Gian-Galeazzo_, che avea il cuore
troppo volto alle conquiste, soleva ben far paci e tregue, ma con animo
di romperle al primo buon vento. Finse egli, giacchè facea l'amore
a Pisa, di licenziare dal suo servigio _Paolo Savello_, ed altri
condottieri d'armi, mandandoli in Toscana ad unirsi colle altre milizie
quivi lasciate dal _conte Alberico_ da Barbiano. Entrarono questi in
Pisa[2142], e in tempo di notte furono a parlare con _Jacopo d'Appiano_
signore di quella città, richiedendogli a nome del duca di Milano
la guardia della cittadella di Pisa, Cascina, Livorno e Piombino.
Restò attonito alla dimanda l'Appiano; e siccome scaltro vecchio, con
rispettosa risposta prese tempo a risolvere. La risoluzione fu, che
ordinò a _Gherardo_ suo figliuolo (giacchè Vanni, altro suo maggior
figliuolo, e giovine di grandi speranze, era mancato di vita nell'anno
precedente) che unisse tutti i suoi soldati e parziali, e che gli
avesse pronti in armi per la mattina seguente[2143]. Fatto giorno,
assalì Gherardo le lancie di Paolo Savello, ne uccise buona parte,
fece prigione il resto col medesimo Savello ferito di tre ferite. Per
questo accidente cominciò a trattarsi di pace e lega fra i Pisani e
Fiorentini; al che gli ultimi accudivano ben volentieri.

Ma l'accorto duca di Milano col fingere di non curare quanto era
succeduto, e con avere spedito a Pisa _Antonio Porro_ a disapprovare
il fatto de' suoi, e a confermar l'Appiano nella sua amicizia[2144],
tanto fece, che mostrando l'Appiano anch'esso di non credere venuto
dal duca quell'ordine, ruppe ogni trattato co' Fiorentini, i quali si
trovarono ben delusi. Rimise ancora in libertà il Savello e gli altri
prigionieri. Ma che? infermatosi il medesimo _Jacopo d'Appiano_, nel
dì 3 di settembre passò all'altra vita. _Gherardo_ suo figliuolo, già
sustituito in suo luogo nel dominio qualche tempo prima, corse tosto
la città, nè ebbe opposizione alcuna. Tardò poco a correre voce che
Gherardo volea vendere Pisa al duca di Milano: il che allarmò non poco
i Fiorentini. Perciò s'affrettarono essi a spedir colà ambasciatori
con facoltà di prometter molto per distornare quel mercato, e per
indurre alla pace il giovane Appiano. Mostrossi egli molto alieno dal
dimettere il dominio della città, e si esibì mediatore della pace fra
loro e il duca di Milano. Fu nel dì 6 di maggio di quest'anno mutazione
nella città di Bologna[2145]. Fin qui la fazione degli _Scacchesi_
ossia de' _Pepoli_ avea signoreggiato. _Carlo de' Zambeccari_ dottore
coll'altra de' _Maltraversi_ fece una sollevazione, e, deposti gli
anziani, ne elesse de' nuovi, e cominciò a reggere la città a suo
talento. Non seguì uccisione nè altro male per questo, solamente ciò fu
principio d'altre maggiori rivoluzioni. Prese licenza da' Fiorentini
il lor generale _Bernardone_[2146], essendo terminata la sua ferma,
e fatta la tregua suddetta. Passato in regno di Napoli ai servigi di
_Lodovico d'Angiò_, a nome di lui s'impadronì della città dell'Aquila e
di molte castella. Anche _Broglio_ Trentino condottier d'armi, partito
dal duca di Milano, fu assoldato da _papa Bonifazio_ per un mese
affine di far guerra ai Perugini. Finito il mese, il popolo d'Assisi,
scacciato _Ceccolino de' Michelotti_ loro signore, elessero il medesimo
_Broglio_ in luogo di lui. Nel dì 23 di luglio[2147] all'improvviso
giunse a Ferrara _Francesco II da Carrara_ signore di Padova con
quattrocento uomini d'armi, ed altra gente; e, prevalendosi dell'età
giovanile dell'inesperto suo genero _Niccolò marchese_, quivi e negli
altri Stati della casa d'Este fece da padrone, mutando uffiziali e
governatori, e mettendovi chi più era a lui in grado: il che diede non
poca gelosia e molto da mormorare al popolo di Ferrara. In quest'anno
a tradimento fu ucciso _Biordo_ Perugino, che era come signore di
Perugia, dall'abbate di San Pietro; e fu creduto per ordine del papa.
Ma non per questo il papa ricuperò Perugia. Anzi quel popolo, alzatosi
a rumore, prese le armi, sconfisse i di lui uccisori. In Genova non
poteva aver luogo la quiete[2148]. Nel mese di luglio i Ghibellini del
contado si sollevarono, e, crescendo la lor forza, nel dì 17 entrarono
nella città, e quivi tutto fu in arme e furore fra essi e i Guelfi, di
maniera che, atterrito il _vescovo di Meaux_ governatore regio, se ne
fuggì a Savona. Seguitarono in Genova le battaglie e i saccheggi sino
al dì 29 del suddetto mese, in cui si fece pace; pace nondimeno che
durò solamente sino al dì 11 d'agosto, con rinnovarsi i combattimenti
e gl'incendii, che durarono molti giorni ancora. Poca gente perì
in così fieri contrasti; ma si fe' conto che tra le case bruciate
e i tanti saccheggi patisse allora Genova il danno di un milione di
fiorini d'oro: frutto amaro della pazza discordia di que' cittadini.
Essendo poi giunto colà nel dì 21 di settembre _Colardo di Callevilla_
consiglier regio, mandato per governatore dal re di Francia, fu accolto
con molto ossequio, e ritornò la quiete in essa città.

NOTE:

[2138] Annal. Foroliviens., tom. 22 Rer. Ital.

[2139] Raynaldus, Annal. Eccles.

[2140] Delayto, Annal., tom. 18 Rer. Ital. Corio, Istor. di Milano.

[2141] Gatari, Istor. di Padov., tom. 17 Rer. Ital.

[2142] Ammirat., Istor. Fiorentina, lib. 16.

[2143] Sozomenus, Hist., tom. 16 Rer. Ital.

[2144] Tronci, Annal. Pisani.

[2145] Matth. de Griffon. Chron., tom. 18 Rer. Ital. Cronica di
Bologna, tom. eod. Delayto, Chron., tom. eod.

[2146] Sozomenus, Istor., tom. 16 Rer. Ital.

[2147] Delayto, Annal., tom. 18 Rer. Ital.

[2148] Georgius Stella, Annal. Genuens., tom. 17 Rer. Ital.




    Anno di CRISTO MCCCXCIX. Indiz. VII.

    BONIFAZIO IX papa 11.
    VENCESLAO re de' Romani 22.


Sino al dì 14 d'aprile l'antipapa _Benedetto_, assediato dal
maresciallo _Bucicaldo_ nel castello d'Avignone, si sostenne[2149];
ma non venendo i soccorsi ch'egli aspettava dal re d'Aragona, e
cominciando a mancare il legno da bruciare con altre provvisioni,
finalmente capitolò coll'interposizione degli ambasciatori aragonesi,
promettendo di deporre la pontificia tiara, ogni qual volta _papa
Bonifazio_ anch'egli cedesse, oppure mancasse di vita, e di non
ritardare in conto alcuno l'union della Chiesa. Promise e giurò quanto
si volle, ma risoluto di nulla attendere dipoi. Gran partigiano degli
scismatici ai confini dello Stato ecclesiastico era _Onorato Gaetano_
conte di Fondi. Più mene avea tenuto con alcuni nobili romani per
abbassare il dominio di papa Bonifazio IX; fors'anche avea tramato
contro la di lui vita. Il pontefice in quest'anno a dì 2 di maggio
pubblicò contra di lui tutte le censure, ed altre barbariche pene
solite a fulminarsi in simili casi; e poscia addosso a lui spinse
l'armi temporali con tal successo, che, secondo Gobelino[2150], arrivò
a sterminarlo affatto col braccio del _re Ladislao_. Ma non avvenne
già tutto questo nell'anno presente, siccome vedremo. Per altro verso
ancora maggiormente andavano prosperando gli affari d'esso re Ladislao,
tanto per li suoi maneggi, che per quelli dell'amico pontefice. Fra i
più potenti baroni del regno di Napoli si contava _Raimondo del Balzo_
di casa Orsina, conte di Lecce e d'altre città. S'era egli tenuto in
addietro neutrale fra i due re contendenti, facendosi credere amico
non men dell'uno che dell'altro. Ma in fine, guadagnato dal papa,
prese le armi contro a _Lodovico d'Angiò_; e giacchè era mancato di
vita senza figliuoli _Ottone di Brunsvich_ principe di Taranto, egli
s'impadronì del meglio di quel principato. Accorse bensì colà il re
Lodovico, ma non solamente nulla vi guadagnò, vi fu anche assediato
da Raimondo per terra e per mare. Mossosi per questo anche il _re
Ladislao_ da Gaeta col suo esercito, passò a quella parte, e, venutogli
incontro l'Orsino con prestargli omaggio, l'investì immediatamente di
quel principato. Noi vedemmo di sopra riferito dal Rinaldi all'anno
1391 l'avere esso Raimondo Orsino abbracciato il partito di papa
Bonifazio. Potrebbe dubitarsi ch'egli aspettasse a farlo in questo
anno. Fin qui la possente casa de' Sanseverini avea sostenuta in capo
a Lodovico d'Angiò la corona di Napoli. Cominciò anch'essa a titubare e
a tener trattati col re Ladislao, e tanto fece che il rendè padrone di
Napoli. Sono discordi gli autori in dire di qual anno preciso Ladislao
tornasse in possesso di quella nobilissima città. Il Bonincontro[2151]
fa ciò succeduto nell'anno 1397. Ma, secondo gli Annali di Giovenale
Orsini citati dal Rinaldi, e secondo altri autori, appartien questo
avvenimento all'anno presente, e però più sotto ne parlerò. Leggesi ne'
Giornali Napoletani[2152] differito il ritorno di Ladislao in possesso
di Napoli sino all'anno seguente, e così ancora l'acquisto fatto del
principato di Taranto da Raimondo Orsino; come pure, che nel dì 12
d'aprile di quest'anno i Sanseverineschi colle forze loro andarono
all'assedio della città d'Aversa, e che nel dì 4 di maggio se ne
tornarono quali erano venuti. Ma ciò è piuttosto da riferire all'anno
precedente. Veggiamo parimente scritto che il re Ladislao spossessò del
dominio di Capoa il conte di Alife; ma sembra questo fatto lo stesso
che di sopra fu narrato all'anno 1397. La storia di Napoli si scorge
in questi tempi mancante di qualche autentico e contemporaneo scrittore
de' suoi avvenimenti, riuscendo perciò molto intralciata e confusa.

_Gherardo d'Appiano_, divenuto signore di Pisa, era uomo di mente
ristretta, di poco coraggio. Lasciossi egli tanto aggirare ora da
spaventi, ed ora da lusinghe di _Antonio Porro_ ministro del duca
di Milano, che persuadendosi di non poter durare in quel dominio,
e all'incontro di fare il bene della patria, s'indusse nel mese
di febbraio a vendere quella città colle sue dipendenze ad esso
_Gian-Galeazzo_ pel prezzo di ducento mila fiorini d'oro[2153], e con
riserbarsi la signoria di Piombino, dell'isola d'Elba, e di qualche
altro castello. Conchiuso il trattato, mandò il duca a Pisa circa
mille lancie, ed alcune compagnie di fanteria con pretesto di mutar le
altre ch'egli prima aveva in quella città[2154]. Con questi ed altri
armati Gherardo corse la città senza resistenza; laonde con facilità
diede il possesso di Pisa all'uffiziale del Visconte. Ne furono ben
malcontenti quei cittadini; più ne rimasero turbati i Fiorentini,
che s'erano lasciati avviluppar dalle belle parole, cioè dalle finte
promesse dell'Appiano, e vedeano sempre più crescere i ceppi alla loro
libertà. Andò l'Appiano a mettere la sua stanza a Piombino, terra che
ne' suoi discendenti durò sino dopo l'anno 1600; e rimase Antonio Porro
governator di Pisa pel duca di Milano, con far credere ai Fiorentini
il miglior vicinato del mondo. Ossia che i Sanesi non si fossero
prima d'ora dati al medesimo duca, e l'avessero preso solamente per
protettore, oppure che aspettassero fino a quest'anno a mettersegli
in braccio: certo è, che, angustiati da _Broglio_ capitano d'una
compagnia di masnadieri, forse a sommossa del duca di Milano, anch'essi
nell'agosto o settembre dell'anno presente[2155] si spogliarono
della lor libertà, concedendo al medesimo duca la signoria della lor
città: il che fu un altro colpo, onde restò trafitto il cuore alla
repubblica di Firenze. Si dichiararono ancora aderenti al medesimo duca
in Toscana i conti di Poppi e di Bagni, e gli Ubaldini tutti; e già
_Francesco Gonzaga_ signor di Mantova s'era messo ai servigi di lui.
Però d'altro allora non si parlava che del grande ascendente e della
fortunata politica del duca di Milano; ma con rammarico non ordinario
di que' potentati, che miravano nell'esaltazione di lui il pericolo
della propria rovina. S'aggiunse di più, che il duca co' suoi maneggi
staccò dall'amicizia de' Fiorentini i Bolognesi. Cercò ancora d'indurre
i Perugini, stanchi per la guerra col papa, ad accettarlo per loro
signore, ma non gli riuscì se non nello anno seguente. Lucca inoltre
parea del pari vicina a seguir l'esempio delle altre. Per tali successi
in Firenze di gran consigli si fecero, affine di difendersi da così
dilatata potenza, ma senza far movimento palese per non turbare la
pace.

Passarono gli affari di Bologna nella seguente forma[2156]. Nel dì
22 d'aprile _Giovanni de' Bentivogli_ e _Nanne de' Gozzadini_, già
fuorusciti, entrarono in quella città, con prendere la porta di Stra'
San Donato, disegnando d'introdurre il _conte Giovanni da Barbiano_ co'
suoi armati, e di abbattere la fazion dominante dei Maltraversi. _Carlo
degli Zambeccari_ e gli altri del suo partito, che non dormivano,
furono tosto in armi, e fecero prigioni i già entrati. Benchè molti
li volessero morti, Carlo, più magnanimo degli altri, si contentò che
fossero mandati a' confini, chi a Carpi, chi a Zara e chi a Genova.
Ma che? Entrata la peste in Bologna, grande strage fece, e fra gli
altri levò dal mondo lo Zambeccari ed altri capi dei Maltraversi ne'
mesi di settembre, ottobre e novembre. Avvenne[2157] che nell'agosto
il conte Giovanni di Barbiano colle sue genti passò sul Bolognese,
commettendo molte ruberie e gravi insolenze alle donne nobili che erano
in villa. Andava costui alla terra di Vignola, già da lui occupata nel
territorio di Modena al marchese di Ferrara. Per tali insulti irritato
non meno esso marchese, che i magistrati di Bologna, spedirono le
loro milizie a Vignola; e trovato il conte che coi suoi dormiva senza
far buona guardia, li condussero tutti prigionieri a Bologna. Andò sì
innanzi l'ira del popolo, attizzata anche da _Astorre de' Manfredi_
signor di Faenza, che volle liberarsi da così mal arnese, e però nel
dì 27 di settembre furono decapitati nella pubblica piazza esso _conte
Giovanni_, il _conte Lippazzo_ suo nipote e il _conte Bandezato_ suo
parente. Un figliuolo d'esso conte Giovanni morì nelle carceri, e a
Conselice ad altro suo parente era già stato mozzato il capo. Costò
ben caro dipoi ai Bolognesi questa rigorosa giustizia. Ricuperò il
_marchese Niccolò_ di Ferrara, con tal congiuntura, Vignola, dopo
quattro mesi d'assedio, e fece buon trattamento al _conte Manfredi_ di
Barbiano, rimasto prigione delle sue genti nella sconfitta di Vignola.
Essendo mancati, come dicemmo, i principali de' Maltraversi, furono
nel mese di novembre richiamati dall'esilio _Giovanni de' Bentivogli,
Nanne de' Gozzadini_, e gli altri che manteneano buona corrispondenza
col duca di Milano, e presero poi per forza il governo di quella città
nel dicembre.

Celebre fu quest'anno per la pia commozione de' Bianchi, somigliante
ad altre, che s'erano vedute nel precedente secolo, ed anche nel
presente, se non che non s'ode in questa il fracasso della disciplina
che si praticò nelle prime. Portavano essi cappe bianche, ed ivano
incappucciati uomini e donne, cantando a cori l'inno _Stabat mater
dolorosa_, che allora uscì alla luce. Entravano in processione nelle
città, e con somma divozione andando alle cattedrali, intonavano
di tanto in tanto _pace_ e _misericordia_. Passati quei d'una città
all'altra, se ne tornavano poi la maggior parte alle lor case; e quei
della città visitata portavano ad un'altra in processione il medesimo
istituto. A chi avea bisogno di vitto, benchè fossero migliaia di
persone, ogni città caritatevolmente lo contribuiva; essi nondimeno
altro non richiedevano se non pane ed acqua[2158]. Fu cosa mirabile
il mirar tanta commozione di popoli, tanta divozione, senzachè vi si
osservassero scandali, come scrivono alcuni. Più mirabil fu il frutto
che se ne ricavò; perciocchè dovunque giugneano, cessavano tutte le
brighe; si riconciliavano i nemici con infinite paci: e i più indurati
peccatori ricorrevano alla penitenza, in guisa che le confessioni e
comunioni con gran frequenza e fervore si videro allora praticate.
Le strade erano sicure, si restituiva il mal tolto, e furono contati
o vantati non pochi miracoli come succeduti in questo pio movimento.
Siccome nei precedenti aveano avuta origine le scuole, ossia le
confraternite de' Battuti, così nel presente ebbero principio altre
confraternite appellate de' Bianchi, le quali tuttavia durano nelle
città d'Italia, del che ho io altrove favellato[2159]. Tutte le storie
italiane parlano sotto l'anno corrente di questa divozione, la quale,
secondo il Delaito, venne fin da Granata, oppure, per sentimento di
Giorgio Stella, nacque in Provenza, o almeno da quella parte penetrò
in Italia, e, per la riviera d'occidente nel dì 5 di luglio giunse
a Genova, imprimendo negli animi di quel popolo il timore santo di
Dio, la penitenza e la pace. Di là passò poi in Toscana e Lombardia.
Nel mese d'agosto i Modenesi vestiti di bianco in numero, chi dice di
quindici, e chi di venticinque mila persone, andarono a Bologna[2160];
e susseguentemente i Bolognesi si trasferirono ad Imola. Nella stessa
maniera i Lucchesi portarono cosiffatta divozione a Pistoia[2161], e
di là questa passò a Firenze; e poscia circa venti mila Fiorentini
processionalmente, avendo per loro guida il vescovo di Fiesole,
marciarono ad Arezzo. I signori veneziani sempre circospetti non
vollero nelle lor terre questa unione di gente; e il duca di Milano
anch'egli non la permise in alcuna delle sue città per sospetto di
sedizioni. Peggio abbiamo da Teodorico di Niem[2162]. Dice egli (non
so se con verità) che alcuni impostori, fingendo miracoli, portarono
dalla Scozia in Italia questa novità; ma che, dormendo le notti nelle
chiese e ne' monisteri uomini e donne insieme sulla nuda terra, ne
seguivano non pochi disordini, e la cosa andò a terminar male, siccome
dirò all'anno seguente.

Torniamo ora alle novità del regno di Napoli, le quali tengo io
per fermo succedute in questo, e non già in altro anno. Jacopo
Delaito[2163], Sozomeno[2164] e Giorgio Stella[2165], scrittori
contemporanei, m'assicurano abbastanza ch'io non m'abbaglio in questo.
Essendo riuscito al _re Ladislao_ di tirar con segreti maneggi alla
sua divozione i Sanseverineschi, stati in addietro il braccio destro
del _re Lodovico d'Angiò_: cominciarono questi a divisar la maniera
di sbrigarsi di esso re Lodovico, al quale non il solo nemico Ladislao
facea paura, ma anche la povertà. Il consigliarono di passare a Taranto
per assicurarsi che quel paese non cadesse nelle mani di Ladislao. Andò
egli nel dì 8 di febbraio, e vi fu ricevuto sotto il pallio. Sfumò da
lì a poco questa allegrezza, perchè Raimondo del Balzo Orsino, secondo
le cose narrate di sopra, l'assediò in quella città. Venne in questi
tempi a Napoli _Carlo d'Angiò_ fratello del re Lodovico, e restò ivi.
Ma eccoti arrivare nel dì 9 di luglio a quella città il re _Ladislao_
con sue galere, e trattare col popolo napoletano per entrare. Furono
d'accordo, e Ladislao vi entrò; perlochè Carlo d'Angiò coi Provenzali
si ritirò in Castello Nuovo, il quale fu immantenente cinto d'assedio.
Ora trovandosi il re Lodovico confinato in Taranto, perseguitato da
Raimondo Orsino, e abbandonato dalla casa Sanseverina, o, per meglio
dire, da tutti, disperato s'imbarcò nelle sue galere, e venne alla
volta di Napoli, credendosi di rientrarvi; ma ritrovò che la città
avea mutato padrone. Il perchè mandò a trattare col re Ladislao, e fu
stabilito di fargli rendere il Castello Nuovo, con che Carlo d'Angiò
suo fratello fosse messo in libertà. Ciò fatto, diede le vele al vento,
e se ne ritornò a' suoi Stati di Provenza confuso, con lasciar Ladislao
trionfante. Gran peste fu in questo anno per la maggior parte d'Italia
con fiera strage de' popoli. Poca diligenza per guardarsene usavano
allora le città, e neppur lasciavano usarla le guerre e le sedizioni
troppo frequenti in sì grande ondeggiamento dell'Italia. Quel gran
male che faceva una volta la pestilenza, si proverebbe anche oggidì, se
venissero meno le precauzioni e diligenze introdotte dipoi.

NOTE:

[2149] Raynaldus, Annal. Eccles.

[2150] Gobelinus, in Cosmodr.

[2151] Bonincontrus, Annal., tom. 21 Rer. Ital.

[2152] Giornal. Napolet., tom. 21 Rer. Ital.

[2153] Matth. de Griffon., Chron., tom. 18 Rer. Italic.

[2154] Corio, Istoria di Milano. Tronci, Istor. di Pisa. Ammirati,
Istoria di Firenze.

[2155] Bonincontrus, Annal., tom. 21 Rer. Ital. Sozomenus, Chron., tom.
16 Rer. Ital.

[2156] Matth. de Griffon., Chron., tom. 18 Rer. Ital. Cronica di
Bologna, tom. eod.

[2157] Delayto, Annal., tom. 18 Rer. Ital.

[2158] Georgius Stella, Annal. Genuens., tom. 17 Rer. Ital.

[2159] Antiquit. Ital. tom. I, Dissert. II.

[2160] Matthaeus de Griffon., Chron., tom. 18 Rer. Ital. Cronica di
Bologna, tom. eod.

[2161] Ammirati, Istoria di Firenze, lib. 16.

[2162] Theodoric. de Niem, lib. 2, cap. 26.

[2163] Delayto, Annal., tom. 18 Rer. Ital.

[2164] Sozomenus, Histor., tom. 16 Rer. Ital.

[2165] Giorgius Stella, Annal. Genuens., tom. 17 Rer. Ital.




    Anno di CRISTO MCCCC. Indizione VIII.

    BONIFAZIO IX papa 12.
    ROBERTO re de' Romani 1.


Avea _papa Bonifazio_ restituito all'anno centesimo il giubileo romano,
il quale perciò fu con gran solennità e concorso di gente celebrato
nell'anno presente. Scrive Bonincontro[2166], che avvicinandosi il
tempo d'aprire esso giubileo, i Romani spedirono ambasciatori al papa,
che dovea essere fuori di Roma, pregandolo di venire alla gran città.
Rispose che verrebbe, purchè eleggessero in senatore _Malatesta_
figliuolo di _Pandolfo Malatesta_, e cassassero il magistrato de'
Banderesi. Tutto fecero i Romani, perchè lo richiedeva il loro
interesse: laonde Bonifazio riacquistò il pieno dominio di Roma: e
fortificato castello Sant'Angelo, vi mise un buon presidio[2167]. Fu,
dissi, gran concorso di gente a Roma da molte parti della cristianità,
e fin dalla Francia, benchè lo vietasse quel re ai suoi sudditi,
sapendo essi che solamente in Roma si poteano guadagnar le indulgenze
concedute dal vero pontefice Bonifazio IX. Ma durante la guerra
del papa contra del conte di Fondi, male passava per li pellegrini,
battendo le genti di esso conte le strade, e svaligiando chiunque in
lor si incontrava. Entrò inoltre la peste in Roma, mietendo le vite non
solo dei divoti stranieri, ma anche dei cittadini. Non si volle muovere
di Roma papa Bonifazio[2168] per timore di perdere quel dominio. Nè già
gli mancavano de' nemici. Fra gli altri _Giovanni_ e _Niccolò dalla
Colonna_ signori di Palestrina, avendo intelligenza con molti Romani
malcontenti, entrarono una notte nel gennaio di quest'anno in Roma con
un corpo di cavalleria e fanteria, gridando:_ Viva il popolo, e muoia
papa Bonifazio IX tiranno_. Penetrati sino alla piazza del Campidoglio,
tentarono di espugnare quel palazzo ben fortificato; ma veggendo non
farsi movimento alcuno da que' Romani[2169] che erano di concerto
con loro, per la paura che la congiura fosse stata scoperta, venuto
il giorno, si ritirarono. De' loro uomini trentuno caddero in mano
degli uffiziali del papa, e caldi caldi furono impiccati per la gola.
Formato il processo contro d'essi Colonnesi e loro seguaci, fulminò poi
Bonifazio le scomuniche ed altre pene nel dì 14 del seguente maggio. E
messi insieme due mila cavalli, mandò il popolo romano a dare il guasto
alle terre d'essi Colonnesi.

A quest'anno (ma pare spettante al precedente) riferisce il
Rinaldi[2170] l'avere il pontefice proibito l'accesso a Roma, o
almeno la permanenza in essa, alle compagnie divote de' Bianchi, con
riprovare eziandio il loro movimento, come non istituito colle dovute
licenze de' superiori ecclesiastici; e molto più perchè fra i buoni
si trovavano mischiati degl'impostori e degli ipocriti, che fingevano
dei miracoli. Ma chi degli scrittori portava affezione a quella pia
novità, fu d'avviso che Bonifazio si servisse di sì fatti pretesti per
non volere in Roma tante migliaia di persone, che aveano cominciato
il moto loro dalla Provenza, per sospetto dì qualche mina fabbricata
sotto colore di pietà dall'avversario antipapa. Per conto de' miracoli,
che si dicono allora accaduti, certamente in simili bollori facile è
che la malizia inventi o la semplicità si figuri delle soprannaturali
avventure, che ben esaminate si truovino poscia insussistenti. Sicchè
cessò la correria de' Bianchi, restandone solo nelle città l'istituto.
E perciocchè la misera natura umana ha troppo pendio al male, colla
stessa facilità, con cui tanti e tanti all'aspetto d'essi abbracciata
aveano la penitenza, e data a' nemici la pace, colla medesima tornarono
ben tosto ai vizii e peccati primieri, e seguitò il secolo ad essere
pieno d'iniquità, d'abusi, di risse e guerre, come prima. Nè la
peste, che in quest'anno ancora portò l'eccidio a moltissime città,
e massimamente nella Toscana, fu bastante a far migliorare i costumi
sregolati dei popoli. In quest'anno il re Ladislao, divenuto pacifico
possessore di Napoli[2171], mosse anch'egli le armi sue contra di
_Onorato Gaetano_ conte di Fondi, e gli tolse alcune castella. Da tale
sbigottimento e doglia fu preso il conte, uomo dianzi sì potente e
temuto, che se ne morì, e tutto il suo Stato pervenne alle mani del re.
Per questo guadagno, e per gli altri suoi vantaggi, tornato Ladislao a
Napoli, ordinò giostre e tenne corte bandita.

Non cessava _Gian-Galeazzo_ duca di Milano di lavorar con doni e
promesse per mezzo de' suoi ambasciatori affine di indurre i Perugini
ad accettarlo per loro signore[2172]. Ne guadagnò molti, e massimamente
il principal d'essi, cioè _Ceccolino de' Michelotti_ fratello del
già ucciso _Biordo_; in guisa che nel dì 30 di gennaio dell'anno
presente dalla maggior parte di quel popolo gli fu data la signoria
della città, ed egli vi mise il suo vicario. Da lì a non molto,
cioè d'aprile, le genti sue, sotto il comando di _Ottone de' Terzi_
Parmigiano, occuparono anche Assisi, pretendendolo come dipendenza
di Perugia. Con questi passi di fortuna politica ogni dì più andava
crescendo la potenza del duca. Aveva egli prima oppressi i _marchesi
Malaspina_ coll'armi, e tolta loro tutta la Lunigiana. E, secondo il
Corio[2173], nell'anno presente s'impossessarono le di lui milizie di
Nocera e di Spoleti, del che sommamente s'alterò _papa Bonifazio_, e
spavento sempre più s'accrebbe a' Fiorentini. _Facino Cane_, allora
capitano d'esso duca, non so se a nome di lui, oppure di _Teodoro
marchese_ di Monferrato, che era in guerra con _Amedeo di Savoia_
principe d'Acaia, tolse ad esso principe alcune castella, e diede il
guasto alle di lui terre sino ai borghi d'Ivrea. Da per tutto stendea
le mani l'ingordo Visconte[2174]; e giacchè non potè ridurre alla sua
ubbidienza la città di Lucca, diede almeno appoggio a _Paolo Guinigi_
nobile della medesima, che con truppe a lui inviate da esso duca, e
raccolte nella Garfagnana, mosse per forza quel popolo a dichiararlo
capitano delle armi, e da lì a poco anche signore della città, dove
per sua sicurezza diede principio ad una rocca. Temendo intanto, e con
ragione, i Fiorentini dell'insaziabil ambizione di questo principe,
condussero al loro soldo cinquecento lancie. Trattavasi in questi tempi
in Venezia di convertire in una pace la tregua dianzi stabilita fra
esso duca e i collegati suoi avversarii. Il duca, mostrandosi sempre
voglioso della medesima, condusse nondimeno sì destramente i suoi
affari, che con buone condizioni la conchiuse nel dì 21 di marzo, e fu
questa poi pubblicata nel dì 11 d'aprile[2175]. Svantaggiose furono
le condizioni d'essa per li Fiorentini; ma convenne loro accettarla
qual era, per non potere di più. E fin qui era stato detenuto prigione
in Faenza il _marchese Azzo Estense_, già preso nella rotta di Porto.
Faceva _Astorre de' Manfredi_ signore di quella città costar ben caro
a _Niccolò marchese_ la custodia di questo importante prigioniere, non
cessando mai di domandar danari e di minacciare. Stanchi i Ferraresi
di questa musica, allorchè _Gian-Galeazzo_ figliuolo d'esso Astorre in
compagnia della moglie di _Carlo Malatesta_ passava travestito in nave
per Po, il presero nel dì 3 di giugno, e il condussero nel castello
di Ferrara[2176]. Grandi smanie e lamenti fece per questo a Milano e
a Venezia Astorre. Interpostisi finalmente i signori veneziani, fu
pattuito che Astorre consegnasse al senato veneto il marchese Azzo
da mandarsi a' confini in Candia, pel cui sostentamento il marchese
pagasse annualmente tre mila fiorini d'oro. Con ciò il figliuolo
d'Astorre, menato a Venezia, fu rimesso in libertà nel dì 23 di
agosto. Mancò di vita in quest'anno _Antonio Veniero_ doge di Venezia
nel giorno 23 di novembre[2177], e in luogo suo fu sublimato a quella
dignità _Michele Steno_.

Per la morte data dai Bolognesi nel precedente anno a _Giovanni conte
di Barbiano_ e ad altri di quella casa, non potea darsi pace il vecchio
_conte Alberico da Barbiano_, soprannominato il gran contestabile, e
celebre condottier d'armi in questi tempi[2178]. Era egli ai servigi
del duca di Milano, e da lui impetrò un corpo di armati per voglia
di vendicarsi. Ma contra de' Bolognesi ragion volea che no, perchè
era stata abbattuta la fazione, da cui furono condannati alla morte
i signori da Barbiano, e dominava allora la contraria. Lo sdegno
dunque d'Alberico si rivolse contra di Astorre de' Manfredi signor di
Faenza, ad istigazione di cui i suoi parenti lasciarono il capo sul
palco. Gli stessi Bolognesi, che aveano preso per loro generale _Pino
degli Ordelaffi_ signor di Forlì, si collegarono col conte Alberico, e
fecero viva guerra ad Astorre per tutto quest'anno, e tennero bloccata
la città di Faenza, avendo ivi piantata una bastia. Un bel che fare
avrebbe chi prendesse a descrivere tutte le rivoluzioni seguite in
quest'anno nella troppo facilmente tumultuante città di Genova. A
me basterà di accennare[2179], che, mossa sedizione da una parte di
quel popolo contra di _Colardo_ governatore pel re di Francia nel dì
12 di gennaio, tal paura gli fecero, che se ne fuggì a Savona. Fu
eletto per governatore _Batista Boccanegra_ con titolo di capitan
delle guardie del re di Francia; eppure egli si diede a far guerra
al castelletto presidiato da' Franzesi. Presero per questo le armi
gli Adorni ed altri nobili; e, prevalendo la loro fazione e possanza,
dopo molti combattimenti, rimase abbattuto il Boccanegra, e a lui fu
sostituito _Battista de' Franchi_ Lusiardo nel grado di capitano.
Non cessarono per questo le risse e sedizioni fra quei di Guarco,
di Montaldo, gli Adorni e Campofregosi. Tuttavia tenne saldo il suo
grado il suddetto Batista fino al fine dell'anno presente. Videsi
intanto comparire a Venezia _Manuello Paleologo_ imperador de' Greci,
che fu ivi con rara magnificenza accolto. Passò a Padova[2180], dove
con grande onore incontrato da _Francesco da Carrara_ e da _Niccolò
marchese_ di Ferrara, che s'era apposta portato colà, se n'andò poscia
a Pavia[2181] a trovare _Gian-Galeazzo_ Visconte duca di Milano, e
di là poi si trasferì in Francia. Il motivo del suo viaggio era per
chiedere soccorso ai principi cristiani d'Occidente contro la potenza
dei Turchi, la quale minacciava oramai lo sterminio totale all'imperio
de' Greci. Poco profitto ne ricavò egli. Sua fortuna fu che il gran
_Tamerlano_ imperador dei Tartari il liberò dall'oppressione di
_Baiazette_ imperador de' Turchi. L'anno ancora fu questo[2182], in
cui contra di _Venceslao re de' Romani_ si sollevò buona parte degli
elettori e de' principi dell'imperio. Era egli venuto in disprezzo a
tutti, non avendo mai atteso ad altro che ad imbriacarsi fra continui
banchetti, perduto nell'amore d'una mulinaia, sprezzatore d'ogni legge,
e solito per leggeri motivi a far morire persone di merito, e fin dei
vescovi. Perciò fu presa la risoluzion di deporlo come persona inetta
al governo. Si pretendeva ch'egli avesse pregiudicato all'imperio col
creare duca di Milano Gian-Galeazzo Visconte, e molto più per avere
abbandonata l'Italia, permettendo che esso duca l'andasse a poco a
poco ingoiando. _Papa Bonifazio IX_ anch'egli si dichiarò contra di
lui, perchè non si dava pensiero alcuno, come protettor della Chiesa,
per estinguere lo scisma. Fattene anche varie doglianze dagli elettori
al papa, l'avea questi più volte paternamente ammonito a mutar vita;
ma, vedendo che predicava al deserto, finalmente lasciò in libertà gli
elettori di provvedere, come avessero creduto il meglio. Pertanto,
dopo le citazioni, nel dì 20 d'agosto raunati i principi, esposero
la dappocaggine e tutti gli altri di lui reati, e poscia vennero
alla sentenza della deposizione, con eleggere in sua vece re de'
Romani _Federico duca_ di Brunsvich, il quale non giunse alla corona
germanica, perchè da una congiura gli venne tolta la vita. Si passò
all'elezione d'un altro, e questa cadde in _Roberto conte Palatino_
del Reno e duca di Baviera, principe valoroso e ben degno di quella
carica. Era egli nipote di _Lodovico il Bavaro. Venceslao_, saputa la
sua deposizione, come era d'animo abbietto, benchè molti seguitassero
a tenere per lui, e massimamente in Italia il duca di Milano, pure si
ritirò nel suo regno di Boemia, continuando a menar la vita di prima.
Per le sue tirannie fu dipoi posto dai Boemi in prigione nel 1403.
Fuggito di là, ebbe maniera di ricuperare il regno, in cui commise
nuove crudeltà, finchè nell'anno 1418 morì d'apoplessia, da niuno
compianto, e abborrito da ognuno.

NOTE:

[2166] Bonincontrus, Annal., tom. 21 Rer. Ital.

[2167] Raynaldus, Annal. Eccles.

[2168] Theodoricus de Niem., Hist.

[2169] Sozomenus, Chron., tom. 16 Rer. Ital.

[2170] Raynaldus, Annal. Eccles.

[2171] Giornal. Napol., tom. 21 Rer. Ital.

[2172] Sozomenus, Chron., tom. 16 Rer. Ital. Delayto, Chron., tom. 18
Rer. Italic.

[2173] Corio, Istor. di Milano.

[2174] Sozomenus, Hist., tom. 16 Rer. Ital.

[2175] Delayto, Annal., tom. 18 Rer. Ital.

[2176] Matthaeus de Griffon., Chron., tom. 18 Rer. Italic.

[2177] Sanuto, Istor. Ven., tom. 22 Rer. Ital.

[2178] Cronica di Bologna, tom. 18 Rer. Ital. Delayto, Annal., tom. eod.

[2179] Georg. Stella, Annal. Gen., tom. 17 Rer. Ital.

[2180] Gatari, Istor. di Pad., tom. 17 Rer. Ital.

[2181] Annal. Mediolan., tom. 16 Rer. Ital.

[2182] Gobelinus. Theodericus de Niem. S. Antonin., et alii.




    Anno di CRISTO MCCCCI. Indizione IX.

    BONIFAZIO IX papa 13.
    ROBERTO re de' Romani 2.


Il secolo quintodecimo, a cui do ora principio, noi lo vedremo non
meno agitato dalle guerre e rivoluzioni, che i barbarici precedenti.
Tuttavia per due capi, cioè per le lettere e per la milizia, lo
troveremo differente dai finora scorsi, e molto superiore ai medesimi.
Non v'ha dubbio che nell'antecedente secolo cominciarono le buone
lettere, troppo depresse in addietro, ad alzare il capo, e massimamente
si ravvivò la lingua latina. Contribuì allora a ciò non poco Francesco
Petrarca, uomo singolare, colle sue opere latine. Ho io parimente
dato alla luce le Storie di Ferreto Vicentino, e di Albertino Mussato
Padovano, che non aspettarono il Petrarca a lavorar con istile non
disprezzabile le loro storie. Sopra tutti meritano attenzione le
opere di Pietro Paolo Vergerio Justinopolitano, il seniore, che
per l'eloquenza son tuttavia assaissimo da prezzare. Ma in questo
secolo quintodecimo si dilatò sì fattamente lo studio delle lettere
in Italia, che n'uscirono uomini per letteratura famosi, dei quali
anche oggidì ammiriamo il sapere. Tanta è la copia d'essi, ch'io non
mi metto a rammentarne neppur uno. Quello che specialmente cominciò
a spronar gl'Italiani fu la venuta a Venezia sul fine del precedente
secolo, e il passaggio dipoi a Firenze di Manuello Crisolora fuggito
da Costantinopoli, il quale ben salariato si diede ad insegnare alla
gioventù la lingua greca; e questa maggiormente accese lo studio
della latina. Dagli Italiani susseguentemente impararono gli altri
regni cristiani. Similmente nacquero nel presente secolo molti
insigni uomini, che poscia ristorarono e perfezionarono la pittura,
cioè Leonardo da Vinci, Pietro Perugino, Michel Angelo Buonarroti,
Tiziano, Andrea del Sarto, Antonio Allegri detto il Correggio, Rafaello
d'Urbino, ec. Per conto della milizia abbiam veduto che nel precedente
secolo gl'Italiani costituirono il nerbo maggiore delle lor forze ed
armate nella cavalleria straniera. Calavano allora a truppe i Tedeschi
ed altri oltramontani, chiamati, o spontanei, in Italia, ben sicuri di
trovar soldo o dai principi o dalle città libere. Ma s'è anche veduto
quanto grande fosse l'avarizia loro, quanto poca la fede; e il maggiore
di tutti i mali, fu lo aver essi introdotte le maledette compagnie
di masnadieri, che sì lungamente afflissero le nostre contrade.
Conobbero infine gl'Italiani di avere anch'essi mani, coraggio ed
armi; e, lasciati andar gli stranieri, divennero agguerriti, ed ebbero
capitani e generali di rara maestria e valore nel mestiere delle armi.
Spezialmente in questi tempi fioriva _Alberico conte di Barbiano_,
dianzi gran contestabile del regno di Napoli, dalla cui scuola uscirono
altri insigni capitani. Così abbiam veduto Jacopo del Verme, Biordo e
Broglia e Carlo Malatesta, che morì di peste nel precedente anno in
Empoli. E qui conviene far menzione di Sforza degli Attendoli, nato
in Cotignola della Romagna[2183] nell'anno 1369 a dì 10 di giugno. Il
Bonincontro[2184], il padre Bonoli[2185] ed altri non pochi scrivono,
essere stata nobile la casa degli Attendoli onde egli uscì. Ma può
restar del sospetto, che se gli attribuisse questa nobiltà, dappoichè
egli, fu col suo valore salito in alto, e tanto più dappoichè Francesco
suo figliuolo, anche più insigne nelle armi del padre, giunse a
conquistare il ducato di Milano. Antica tradizion certo fu, ch'egli,
zappando la terra, ed invitato da alcuni al mestiere delle armi,
gittasse la zappa sopra una quercia, per prenderne augurio; se calava,
di seguitar nel suo esercizio, e se restava nell'albero, di abbracciar
la milizia. Non cadde la zappa, ed egli marciò alla guerra, dove per
le sue violenze gli fu posto il soprannome di Sforza; e già in questi
tempi avea cominciato ad acquistarsi il nome di valente guerriero, e
comandava ad una squadra d'armati. Per testimonianza del Giovio, i suoi
posteri Sforzi duchi di Milano non credeano falsa tal tradizione; e da
qui a non molto noi vedremo esso Sforza nominato dai Romani _villano da
Cotignola_. In questo medesimo anno, trovandosi esso Sforza al servigio
dei Fiorentini con cento cinquanta uomini d'armi in San Miniato, Lucia
Trezania, tenuta da lui per moglie di coscienza, ma poi ripudiata,
partorì a' dì 23 di luglio Francesco figliuolo di lui, che col tempo fu
gloriosissimo duca di Milano. Questo basti per ora.

Abbiamo dal Rinaldi[2186] che circa questi tempi _papa Bonifazio_,
portato alla clemenza, ricevette in sua grazia Giovanni e Niccolò
dalla Colonna, che colla corda al collo gli chiesero perdono. Lo
stesso fece con Giacobello Gaetano figliuolo del defunto Onorato
conte di Fondi, cioè di un gran nemico di esso papa, confermandogli
alcuni feudi già spettanti alla sua casa nello Stato pontifizio.
Ma l'avversario suo, cioè l'_antipapa Benedetto_, che tuttavia era
sequestrato nel palazzo, ossia castello di Avignone, ebbe maniera in
quest'anno di guadagnare _Lodovico duca d'Orleans_ reggente del regno.
Questi riconciliò con lui i cardinali del suo partito, che l'aveano
dianzi abbandonato per le sue crudeltà contro la città d'Avignone.
Ratificò in tal congiuntura Benedetto le promesse fatte già di deporre
il preteso papato, se così richiedeva il bisogno della Chiesa; e con
ciò pare ch'egli riacquistasse la libertà. Ma, secondo altri atti, la
sua liberazione succedette nell'anno 1403. Attese in questi medesimi
tempi[2187] Ladislao re di Napoli a domar que' baroni che restavano
ribelli alla sua corona. All'uscita d'aprile cavalcò coll'esercito in
Calabria, e ridusse all'ubbidienza sua tutte quelle terre, a riserva
di Cotrone e di Reggio, che Niccolò Ruffo conte di Catanzaro consegnò
alle genti di _Lodovico d'Angiò_, con andarsene dipoi in Provenza.
Ma Ladislao tanto poi fece, che espugnò i Franzesi, ed ebbe tutto. E
perciocchè morì l'almirante di casa Marzano, stato in addietro suo
nemico, si volse con gl'inganni a distruggere quella casa, e sotto
colore di un matrimonio trasse nella rete Goffredo figliuolo di esso
almirante, con torgli Tiano, Alife e il ducato di Sessa. Aggiugne
il Bonincontro[2188] che in questo medesimo anno Ladislao cacciò
da Amalfi Ruggieri Britanno, che avea occupato quel paese; ricuperò
tutto l'Abruzzo; e poi, dimentico de' benefizii a lui compartiti da
Dio, quantunque i Sanseverini si fossero uniti con lui, ed avessero
mirabilmente contribuito a rimetterlo in Napoli, pure perchè gli erano
stati contro in addietro, prese Tommaso ed alcuni altri di essi, e
li cacciò in prigione. Un pari trattamento fece al duca di Venosa e
al vescovo di Biseglia. Che mal verme fosse Ladislao, di qui si può
cominciar a comprendere. Ma negli Annali di Forlì[2189] l'oppressione
de' Sanseverineschi vien rapportata all'anno 1404. E conviene aver
pazienza se non si possono con ordinata cronologia riferire i fatti
del regno di Napoli. Appena s'udì l'elezione di _Roberto di Baviera_ re
dei Romani, coronato in quest'anno, correndo la festa dell'Epifania, in
Colonia da quell'arcivescovo _Federigo_, e traspirò l'inclinazione sua
di calare in Italia contra di _Gian-Galeazzo duca_ di Milano[2190], che
i Fiorentini gli spedirono ambasciatori a confortarlo e sollecitarlo
a questa impresa. Al pari di loro, anche papa Bonifazio si studiò di
muoverlo, siccome irritato contro il duca per l'occupazione da lui
fatta di Perugia, Assisi ed altre terre della Chiesa. Si accordarono
i Fiorentini di pagargli ducento mila fiorini d'oro, cioè cento mila
allorchè fosse sboccato in Italia l'esercito di lui, e il resto in
altre rate. Ben volentieri, ed apertamente, _Francesco da Carrara_
signore di Padova, e segretamente i Veneziani aderirono a questa
lega. Ma _Niccolò Estense marchese_ di Ferrara, lungi dall'entrare in
questo ballo, nel mese di settembre, accompagnato da molta nobiltà
e genti d'armi in numero di quattrocento cinquanta cavalli, andò a
Pavia a visitare il duca di Milano, che l'accolse con molto onore e
finezze: cosa che ingelosì non poco i Veneziani, e fu cagione che
parlassero alto coi ministri dell'Estense, il quale seppe tenersi
neutrale in quelle scabrose contingenze. Sul principio d'ottobre fu
a Trento Roberto re de' Romani con bella gente di armi, e andò ad
unirsi seco colle sue ancora Francesco da Carrara, il quale fu creato
capitan generale di tutta l'armata. Avea già spedito Roberto le lettere
circolari, significando a' principi la sua venuta per prendere la
corona d'Italia, e intimando al duca di Milano di dimettere tutte le
città dell'imperio indebitamente da lui possedute. _Gian-Galeazzo_ gli
mandò per risposta, che nol conoscea per nulla, essendo _Venceslao_
legittimo re de' Romani, ed esso Roberto un usurpatore. Intanto
accrebbe l'esercito suo, e lo spedì ai confini de' suoi Stati, col
mettere specialmente un grosso presidio in Brescia, comandato da Facino
Cane e da Ottobon Terzo.

A quella volta appunto per disastrosi cammini calò, dopo la metà
d'ottobre, l'armata di Roberto, con cui erano ancora il burgravio
di Norimberga e _Leopoldo duca_ d'Austria. Già si erano ribellate
al Visconte alcune valli del territorio bresciano. Nell'esercito
del Visconte, oltre ai suddetti due capitani, si contavano _Teodoro
marchese_ di Monferrato, il _conte Alberico_ di Barbiano, _Carlo
Malatesta,_ _Galeazzo da Mantova, Taddeo del Verme_ ed altri capitani.
Molte scaramuccie si fecero con danno per lo più de' Tedeschi; ma
nel dì 21 d'ottobre si venne quasi ad un general fatto d'armi, in
cui restò scavalcato e prigione il duca d'Austria, colla morte e
prigionia di molte centinaia di Tedeschi, comparendo superiore ad
essi la bravura ed arte della milizia italiana. E se non era Jacopo
da Carrara figliuolo di Francesco signor di Padova, in piena rotta
andava tutto il campo di Roberto. L'essere stato rilasciato il duca
d'Austria da lì a tre giorni, fece insorgere sospetti ch'egli avesse
maneggiato cogli uffiziali del Visconte qualche trattato contra de'
Carraresi; di modo che questi si ritirarono colle lor genti, e nel dì 6
di novembre giunsero in salvo a Padova. Roberto anch'egli marciò alla
volta di Trento, dove si partì da lui in discordia il suddetto duca
coll'arcivescovo di Colonia[2191]. Son di parere altri storici che la
ritirata di Roberto procedesse da timore per la fiera spelazzata che
gli era toccata nel precedente conflitto. Certamente non mostrò egli
gran perizia nell'arte della guerra, nè seppe profittar punto delle
forze sue, benchè superiori a quelle del Visconte. Da Trento venne
poscia Roberto a Padova, e vi entrò con tutta la sua baronia nel dì
18 di novembre. Trasferissi di là a Venezia nel dì 10 di dicembre,
accompagnato dal signore di Padova. Di grandi consigli si tennero quivi
coll'intervento degli ambasciatori fiorentini, per continuar la lega
e la guerra contro il duca di Milano. Ma Roberto dimandava danari, e i
danari ostinati non voleano venire[2192]: però non si trovava maniera
d'accordo fra essi contraenti. Sino al fine dell'anno si fermò in
Venezia Roberto. Regnò ancora in quest'anno la confusione in Genova,
troppo essendo avvezzi que' cittadini e i distrettuali ancora alle gare
e sedizioni[2193]: finchè nel dì ultimo d'ottobre colà arrivò_ Giovanni
il Meingle_, soprannominato _Bucicaldo_, maresciallo del re di Francia,
personaggio di mirabil vivacità e franchezza, a ripigliar le redini di
quel governo. Seco condusse circa mille uomini d'armi, e fu accolto con
grande onore. Fattesi egli tosto consegnar quelle fortezze che erano in
mano de' Genovesi, nel dì 2 di novembre chiamò a sè Batista Boccanegra
e Batista dei Franchi Lusiardo e dopo averli messi sotto guardia, li
sentenziò a morte, perchè avessero usurpata la rettorìa della città
senza licenza del re ne' passati tumulti. La sentenza fu eseguita ad
un'ora di notte nella piazza del pretorio contra del Boccanegra, a cui
fu mozzato il capo. Dovea farsi lo stesso del Lusiardo, già spogliato
e colle mani legate; ma perchè si vide qualche movimento nel popolo
accorso, e a ciò teneano gli occhi i soldati franzesi, il Lusiardo,
che se la vide bella, alzatosi e cacciatosi nella folla, ebbe la
fortuna di salvarsi. Bucicaldo in collera fece subito tagliar la testa
a quell'ufficiale che ne dovea aver cura. E questo buon cavallerizzo
seppe in breve domar così bene quegli sbrigliati cavalli, che tornò
in Genova e nel territorio la pace, ed ogni terra ubbidì, eccettochè
Monaco posseduto da Lodovico Grimoaldo, ma che vedremo ricuperato
da esso Bucicaldo nell'anno seguente, nel quale ancora sappiamo aver
egli tolte le armi a tutti i cittadini di Genova, senza che si udisse
tumulto alcuno: tanta paura si avea di lui.

Prima di questi avvenimenti fu in Bologna gran mutazione[2194].
Gareggiavano fra loro in quella città _Giovanni Bentivoglio_ e _Nanne
de' Gozzadini_, cadaun d'essi aspirando alla signoria della città.
L'accorto Bentivoglio, per rinforzare il suo partito, fece nel mese
di febbraio entrare in città tutti gli amici del fu Carlo Zambeccari
della fazion maltraversa, che erano confinati. Segretamente ancora
si procacciò il favore del duca di Milano e de' suoi parziali. Con
tal disposizione levato rumore nel dì 14 di marzo, si fece proclamar
signore di Bologna. Allora fu che il duca si credette di aver da lì
innanzi un fedele amico in esso Bentivoglio, e gli spedì ambasciatori
per far lega con lui, ed egli acconsentì. Ma seppero dipoi tanto
picchiargli in testa gli ambasciatori de' Fiorentini, rappresentandogli
il pericolo d'essere divorato dal non mai contento duca, ch'egli si
gittò nelle loro braccia e strinse lega con essi. Di questo si offese
non poco il Visconte, ma siccome volpe vecchia dissimulò lo sdegno, con
ordinar nondimeno al conte Alberico di Barbiano e ad Ottobuon Terzo
che andassero in Romagna, e trovassero pretesti di guerra contra dei
Bolognesi. Il pretesto fu, che il Bentivoglio si fosse accordato con
_Astorre_ signor di Faenza e nemico del conte Alberico. Fecero dunque
essi delle scorrerie sul territorio bolognese nel giugno, menando via
gran quantità di bestiame e prigioni. Poscia, sbrigato che fu dalla
guerra col re Roberto, ritornò esso conte Alberico sul Bolognese,
e ripigliate le ostilità, s'impadronì del castello e della rocca
di Dozza. Nanne e Bonifazio de' Gozzadini, per sospetto della lor
vita, si ritirarono a Ferrara, e furono banditi. In Pistoia nell'anno
presente[2195] Ricciardo de' Cancellieri, ribellatosi alla patria,
prese il castello della Sambuca; ed assistito dal duca di Milano,
a cui facea sperare il dominio di quella città, diede il guasto a
tutta quella contrada. Ma i Fiorentini colle lor forze sturbarono i
progressi del medesimo Ricciardo. Abbiamo dagli Annali di Milano[2196]
che in questi tempi Gian-Galeazzo duca, per sostener la guerra poco fa
descritta, caricò sì spietatamente i suoi sudditi di taglie e prestiti,
che molti, non potendo sostener tanti pesi, andarono raminghi pel
mondo, oppure venivano imprigionati, e dai soldati erano occupati i lor
beni. Perciò gemiti ed urli s'udivano fra tutti quei popoli. E tali per
lo più son le glorie dei principi conquistatori.

NOTE:

[2183] Corio, Istoria di Milano.

[2184] Bonincontrus, Annal., tom. 21 Rer. Ital.

[2185] Bonoli, Istoria di Lugo.

[2186] Raynaldus, Annal. Eccles.

[2187] Giornal. Napolet., tom. 21 Rer. Ital.

[2188] Bonincontrus, Annal., tom. 21 Rer. Ital.

[2189] Annal. Foroliviens., tom. 22 Rer. Ital.

[2190] Gatari, Istor. Padov., tom. 17 Rer. Ital. Delayto, Chron., tom.
18 Rer. Ital. Amm., Ist. Fior., lib. 16.

[2191] Sozomenus, Annal., tom. 16 Rer. Ital. Bonincontrus, Annal., tom.
21 Rer. Ital.

[2192] Mutius, Histor. Germ., lib. 26.

[2193] Georgius Stella, Annal. Genuens., tom. 17 Rer. Ital.

[2194] Matth. de Griffon., Chron. Bonon., tom. 18 Rer. Ital. Cronica di
Bologna, tom. eod. Delayto, Annal., tom. eod.




    Anno di CRISTO MCCCCII. Indizione X.

    BONIFAZIO IX papa 14.
    ROBERTO re de' Romani 3.


Nulla di particolare abbiamo in questo anno delle azioni di _papa
Bonifazio IX_, sennonchè egli fece lega coi Fiorentini contra
dello Stato di Milano[2197], e Giannello suo fratello con mille e
cinquecento lancie andò all'assedio di Perugia; ma Ottobuon Terzo
colle soldatesche del duca di Milano il fece tornar indietro con poco
suo gusto. Nè altro sappiamo del _re Ladislao_[2198], fuorchè l'aver
egli contratto matrimonio con una sorella del re di Cipri appellata
_Maria_, gentile e savia signora, che giunse a Napoli nel dì 12 di
febbraio con accompagnamento nobile di Cipriotti. Furono perciò fatte
solenni giostre ed altre magnificenze in quella regal città. Dimorò
per qualche tempo il re de' Romani _Roberto_ in Venezia, disputando co'
Fiorentini del danaro ch'egli si doleva di non avere ricevuto secondo
i patti, ed esigendone dell'altro, se dovea continuare a tener le sue
armi in Italia[2199]. Perchè non andavano a suo verso gli affari, e
gli ambasciatori fiorentini s'erano ritirati, anch'egli, imbarcatosi
sopra una galea sottile, se n'andò colla sua famiglia a Tisana. Assai
nondimeno premeva alla signoria di Venezia di tener in Italia questo
principe per contrapporlo alla smoderata potenza del duca di Milano.
Fattolo perciò ritornare a Venezia nel dì 9 di gennaio, ottennero che
i Fiorentini pagassero nuovi danari; laonde, parendo già fissata la
sua permanenza in Italia, nel dì 29 del suddetto mese venne a Padova,
e volle, per maggior sua sicurezza, prendere alloggio nel castello. Ma
perciocchè i Fiorentini per loro imbrogli in Toscana, e per li bisogni
del signor di Bologna, che era più che mai infestato da _Alberico
conte_ di Barbiano, non poteano unir con lui le proprie forze, nè
si sentivano di voler sostenere colla sola lor borsa il peso di un
sì dispendioso aiuto, e perchè neppure in Germania erano quiete le
cose: il re Roberto in fine a dì 13 d'aprile congedatosi in Padova,
e ritornato a Venezia, dopo qualche giorno s'imbarcò, e tornossene
al suo paese, lasciando in Italia un misero concetto del suo nome e
valore. Allora si slargò forte il cuore a _Gian-Galeazzo Visconte_,
vedendosi tolto d'attorno un tal contradittore, e tosto s'applicò
ad eseguire i disegni già conceputi contra di _Giovanni Bentivoglio_
signor di Bologna, a cui dava il nome d'ingrato. Fin sul bel principio
di quest'anno aveano cominciato gli affari d'esso Bentivoglio a
prendere cattiva piega[2200]. Era entrato nel dì 29 di gennaio in quel
territorio il conte Alberico con cinquecento lancie; altre schiere
condotte da Marcoardo dalla Rocca si aggiunsero alle sue, e con loro
parimente si unirono Bonifazio e Nanne de' Gozzadini. S'impadronirono
essi per trattato nel dì 31 della Pieve di Cento, e poscia della rocca.
Fu seguitato l'esempio di questa terra da Massumatico, San Prospero,
Galiera, Vergà ed altre terre. Anche San Giovanni in Persiceto nel dì
3 di febbraio si ribellò gridando: _Viva la libertà_. Questo popolo
dipoi nel dì 8 di marzo chiamò il Bentivoglio a parlamento, mostrando
disposizione di far patti con lui. V'andò egli con due suoi capitani.
I patti furono, che contra di lui spararono due bombarde, l'una delle
quali uccise il cavallo a lui, e l'altra Scorpione suo capitano.
Acclamò poscia esso popolo per loro signori _Pandolfo_ e _Malatesta_
de' Malatesti. Fortuna ebbe bene esso Bentivoglio nel dì 15 di febbraio
di rompere il corpo di gente comandato da Marcoardo dalla Rocca e da
Alberto Pio, e di far prigioni que' due capitani; ma un nulla fu questo
al suo bisogno.

Avendo egli intanto implorato l'aiuto de' Fiorentini, questi gli
mandarono _Bernardone_ lor capitano con alcune centinaia di fanti e
cavalli. _Francesco da Carrara_[2201] anch'egli inviò loro cinquecento
fanti, bella gente e ben armata, ed anche trecento cavalieri condotti
da _Francesco Terzo_ e _Jacopo_ suoi figliuoli. Andrea Gataro[2202]
scrive, avere il signore di Padova spedito colà mille e cinquecento
cavalli e trecento fanti; ma è ben più probabile il primo racconto.
Comunque sia, poco era questo in paragon delle forze del duca di
Milano, nel cui poderosissimo esercito, composto di otto mila cavalli
e cinque mila fanti, ed altri dicono molto più, comparvero _Francesco
Gonzaga_ signor di Mantova, _Carlo, Pandolfo_ e _Malatesta_ de'
Malatesti, _Antonio del Verme_, il _conte Alberico_ da Barbiano,
_Jacopo_ e _Taddeo del Verme, Ottobuon Terzo, Facino Cane_, ed altri
rinomati capitani, i quali tutti concorsero a dare il generalato al
vecchio conte Alberico, che potea essere maestro di ognuno nell'arte
della guerra. Nel dì 22 di maggio entrò sul Bolognese l'armata
duchesca, inferendo quei danni che suol fare la militar licenza anche
senza l'ordine de' comandanti, facendo vista il Gonzaga e i Malatesti
di far eglino quella guerra a nome proprio, e non già del duca di
Milano. Avea postato Giovanni Bentivoglio le sue genti a Casalecchio,
affinchè non fosse tolta l'acqua del canale di Reno alla città. Trasse
colà anche l'esercito nemico, e nel dì 26 di giugno seguì fra loro un
terribil fatto d'armi colla sconfitta de' Bolognesi, restando prigione
di Facino Cane _Bernardone_ generale de' Fiorentini e _Francesco Terzo_
da Carrara, e del signore di Mantova _Jacopo_ altro legittimo figliuolo
del signore di Padova, oltre a Sforza Attendolo, Tartaglia e moltissimi
altri. Per questa rotta il popolo di Bologna prese le armi contra del
Bentivoglio, ed, occupate le porte[2203], lasciò entrare non solamente
i fuorusciti nemici di lui, ma anche i capitani del Visconte con alcune
brigate d'armati. Essendo nascosto _Giovanni Bentivoglio_, fu nel dì
28 scoperto, e condotto alla piazza, restò vittima del furore di quel
popolo, il quale non tardò ad acclamare per suo signore il duca di
Milano, perchè non potea di meno; e fu poi questa elezione solennemente
confermata a dì 10 di luglio nel general consiglio di quella città.
Poco stette il duca ad ordinare che ivi si fabbricasse una cittadella.
Gran danno e scontento n'ebbero i Bolognesi. Se a questa nuova
restassero storditi i Fiorentini, facile è l'immaginarselo. Già si
vedeano quasi da ogni lato circondati dal Biscione, padrone della
Lunigiana, di Pisa, Siena, Perugia e Bologna. Scrive il Corio[2204]
che dopo la presa di questa città inviò il duca in Toscana il conte
Alberico con dodici mila cavalli e diciotto mila fanti, che strinsero
d'assedio la città di Firenze. Aggiugne l'autore della Cronica di
Bologna[2205] che nel dì 23 d'agosto fu sconfitta la gente d'esso
duca dai Fiorentini. Ma di ciò nulla parlando il Delaito, il Poggio,
l'Ammirato ed altri scrittori; anzi scrivendo essi che lo scaltro
duca, per mostrar la sua moderazione, tosto trattò di pace e lega con
Firenze, non è da prestar fede in ciò allo storico milanese. Nè si
vuol tacere, che, condotto prigione da Facino Cane _Francesco Terzo_
da Carrara[2206], allorchè fu in Parma, aiutato da un suo conoscente,
ebbe la fortuna di fuggire, calandosi giù per le mura. _Jacopo_ suo
fratello prigioniere di _Francesco Gonzaga_ fu menato a Mantova.
Quantunque suo padre offerisse di riscatto cinquanta mila fiorini
d'oro, il Gonzaga, dimentico dei servigi a lui prestati dalla casa di
Carrara nella precedente guerra, stava saldo in volerne cento mila.
Molto meno costò al Carrarese la liberazion del figliuolo; perciocchè
concertato tutto con genti fidate, allorchè Jacopo un dì giocava alla
palla in sito diviso dal lago da un muro, siccome era suo costume, uscì
per un portello a pigliarla. Quivi, entrato in una barca preparata, che
velocemente il condusse fuori del lago, trovò al lido dodici cavalle
corridore, tenute da dodici uomini a cavallo, che l'aspettavano. Con
queste arrivò egli sano e salvo nel dì 23 di novembre a Padova, e recò
un'incredibil allegrezza al padre.

In questo auge di gloria e potenza ora si trovava _Gian-Galeazzo_
Visconte duca di Milano; ma siccome nulla è di stabile nelle umane
cose, venuta la peste a Pavia, egli si ritirò a Marignano sul
Lambro. Quivi, preso da malattia, nel dì 3 di settembre in età
di cinquantacinque anni pagò il debito della natura; nè mancò chi
sospettasse i Fiorentini autori di sua morte col veleno. Fu questo
principe di gran mente ed astuzia, amatore della vita ritirata,
magnanimo, clemente e glorioso agli occhi del mondo per le sue
tante conquiste. Altre sue belle qualità sono riferite negli Annali
di Forlì[2207]. S'egli maggiormente fosse vivuto, le disposizioni
certamente erano ch'egli avrebbe steso molto più oltre i confini
del suo dominio, giacchè cotanto era cresciuta la di lui potenza; e
la febbre dei conquistatori, così pregiudiziale a' propri ed altrui
sudditi, gli stava troppo fitta nel cuore. Dal testamento e da'
codicilli suoi, il compendio de' quali vien riferito dal Corio[2208],
si raccoglie, aver egli lasciato col titolo di duca a _Gian-Maria_ suo
primogenito _Milano, Cremona, Como, Lodi, Piacenza, Parma, Reggio,
Bergamo, Brescia, Siena, Perugia e Bologna_. A _Filippo Maria_
secondogenito legittimo lasciò con titolo di conte _Pavia, Novara,
Vercelli, Tortona, Alessandria, Verona, Vicenza, Feltro, Belluno_ e
_Bassano_ colla riviera di _Trento_[2209]. A _Gabriello_ suo bastardo,
ma legittimato, lasciò _Pisa_ e _Crema_. Andrea Biglia[2210] non parla
di Crema, e dice lasciatagli _Pisa_ colla _Lunigiana_ e _Sarzana_.
Tralascio i suoi legati a cause pie. La solennità del funerale fatto
al di lui cadavero nel dì 20 d'ottobre in Milano fu uno spettacolo
de' più magnifici che mai si vedesse l'Italia. Vien descritto esso
funerale da Andrea Gataro, dal Corio, ma specialmente da un opuscolo da
me dato alla luce nel tomo decimosesto della Raccolta degli scrittori
d'Italia. Alla morte di questo principe era preceduta una gran cometa
visibile per tutta Italia; e chi si dilettava del vano e fallace
mestiere d'indovinare l'avvenire, forse avea fatti i conti sulla di
lui vita. Anzi scrivono che lo stesso duca da ciò intese vicina la
sua chiamata per l'altro mondo. Certo, dappoichè fu morto, i più si
fecero buonamente a credere che quel fenomeno celeste avesse indicata
la di lui morte. Pretesero altri predetta la formidabil rotta data in
questo anno da Timur Bech, da noi appellato _Tamerlano_, imperador dei
Tartari, al ferocissimo _Baiazette_ sultano de' Turchi, gran flagello
della cristianità in Oriente, il quale, restato prigioniere del barbaro
vincitore, fra le catene terminò poi la vita. Tutte visioni della buona
gente, che fa de' somiglianti lunarii, mentre io scrivo, per una cometa
che si vide nel febbraio di quest'anno 1744. Per quanto abbiamo dagli
Annali di Forlì[2211], cessò di vivere in quest'anno a dì 20 di luglio
_Pino degli Ordelaffi_, signore di Forlì, di Forlimpopoli e d'altre
terre, e a lui succedette nel dominio _Cecco_ suo fratello. Vien lodato
esso Pino per molte sue belle doti, ed universalmente fu dai sudditi
compianta la sua morte. In quest'anno ancora morì _Scarpetta degli
Ordelaffi_.

NOTE:

[2195] Sozomen., Chron., tom. 16 Rer. Ital.

[2196] Annales Mediolan., tom. eod.

[2197] Sozomenus, Chron., tom. eod.

[2198] Giornal. Napolet., tom. 21 Rer. Ital.

[2199] Gatari, Istoria di Padova, tom. 17 Rer. Ital.

[2200] Cronica di Bologna, tom. 18 Rer. Ital. Delayto, Annal., tom. eod.

[2201] Redus., Chron., tom. 19 Rer. Ital.

[2202] Gatari, Istor. di Padova, tom. 17 Rer. Ital.

[2203] Delayto, Annal., tom. 18 Rer. Ital.

[2204] Corio, Istoria di Milano.

[2205] Cronica di Bologna, tom. 18 Rer. Ital.

[2206] Gatari, Istor. di Padova, tom. 17 Rer. Ital.

[2207] Annal. Foroliviens., tom. 22 Rer. Ital.

[2208] Corio, Istoria di Milano.

[2209] Delayto, Annal., tom. 18 Rer. Ital.

[2210] Billius, in Hist., tom. 19 Rer. Ital.




    Anno di CRISTO MCCCCIII. Indizione XI.

    BONIFAZIO IX papa 15.
    ROBERTO re de' Romani 4.


Cominciaronsi in quest'anno a provar gli effetti della morte di
_Gian-Galeazzo _duca di Milano, cioè si cominciò a sfasciar la
monarchia con tante guerre e fatiche da lui stabilita. Già fra i
suoi figliuoli si era questa divisa; ma passò più oltre la malattia,
con giugnere sino al cuore dello stesso dominio. Erano tuttavia i
due figliuoli suoi, cioè _Gian-Maria_ e _Filippo_, in età incapace
di governo; e però il padre nel suo testamento, se crediamo al
Corio[2212], avea lasciata la reggenza a _Caterina_ sua moglie, a
_Francesco Gonzaga_ signore di Mantova, al _conte Antonio d'Urbino_,
a _Jacopo del Verme_, a _Pandolfo Malatesta_, al _conte Alberico_
da Barbiano, e a _Francesco Barbavara_ Novarese. Andrea Biglia,
autore di questi tempi, scrive[2213] essere stati i principali tutori
_Pietro di Candia_ arcivescovo di Milano, _Carlo Malatesta_ e _Jacopo
del Verme_. Entrò ben presto la discordia fra i reggenti. La troppa
autorità, che si attribuiva il Barbavara, unitissimo colla duchessa,
suscitò l'invidia e l'ambizione nei colleghi; crebbero i disgusti,
e i migliori consigli erano ben di rado abbracciati. Il peggio fu
in questi primi tempi l'odio e lo spirito della vendetta di chi era
rimasto nemico della casa de' Visconti[2214]. Si procurò di trattar
pace co' _Fiorentini_; nulla si potè ottenere. _Papa Bonifazio IX_
per le città dello Stato ecclesiastico usurpate, dopo aver pazientato
in addietro per paura del potentissimo Biscione, ora determinò
daddovero di ricuperare il suo. Il primo colpo ch'egli fece, fu di
staccar da Milano e di prendere al suo servigio il _conte Alberico_,
soprannominato il gran contestabile, tassato d'ingratitudine dagli
storici milanesi perchè dimentico di tanti benefizii che gli aveva
compartiti Gian-Galeazzo, e molto più perchè contra dei di lui
figliuoli impugnò la spada in questo anno. Già era il papa collegato
co' Fiorentini, ed ora con esortazioni e comandamenti trasse ancora
nella stessa lega[2215] _Niccolò marchese_ d'Este signor di Ferrara,
creandolo capitan generale dell'esercito della Chiesa. Dai reggenti
di Milano furono spediti ambasciatori a Padova per quetare _Francesco
da Carrara_, e si conchiuse che il Visconte l'assolverebbe da ogni
debito, e inoltre cederebbe a lui Feltro e Cividal di Belluno. Mancò a
tali promesse il governo di Milano, e perciò il Carrarese si cominciò
ad armare per far guerra ai due fratelli Visconti. Molto più di lui
si preparavano i Fiorentini per la medesima danza. Spedì il papa a
Ferrara _Baldassare Cossa cardinale_ con titolo di legato di Bologna,
acciocchè accudisse col marchese estense alla riduzion di Bologna. Sul
fine dunque di maggio l'esercito pontifizio, comandato dal marchese
e da Uguccion de' Contrarii, premessa la sfida, entrò nel Bolognese
ostilmente. Col marchese erano il gran contestabile, Carlo e Malatesta
de' Malatesti, Pietro da Polenta, Paolo Orsino ed altri capitani di
grido. Dopo aver preso alcuni luoghi del Bolognese, improvvisamente
marciò quell'armata pel Modenese e Reggiano ai danni del Parmigiano, e
grosso bottino vi fece. Indi, ritornata sul Bolognese, attese ad altre
conquiste.

Intanto in Milano contro la superbia di Francesco Barbavara si eccitò
nel dì 25 di giugno una fiera sedizione da _Antonio Visconte_, dagli
Aliprandi e da altri malcontenti; di modo che la duchessa col figliuolo
_Gian-Maria_ e col Barbavara si ritirò nel castello. Sopraggiunto
poi Antonio Porro, crebbe il tumulto del popolo; seguirono moltissimi
ammazzamenti; e il Barbavara prese il partito di fuggirsene a Pavia,
e più lungi ancora. Il giovinetto _Filippo Maria_ conte di Pavia si
trasferì anch'egli a quella città per custodirla dalle rivoluzioni.
Mirabil cosa fu il vedere scatenarsi in questi tempi per quasi tutte le
città del ducato di Milano le dianzi addormentate fazioni de' Guelfi
e Ghibellini, con fama che gl'industriosi Fiorentini spargessero sì
gran fuoco dappertutto coi loro emissarii, e colle promesse d'aiuto
a chiunque si ribellasse. _Rolando Rosso_ coi Correggeschi ed altri
Guelfi un gran turbine sollevò nel Parmigiano. Nel dì primo di luglio
il _marchese Ugo Cavalcabò_ occupò Cremona e poi Crema, ed ebbe
soccorso da essi Fiorentini; _Franchino Rusca_ si fece padron di Como;
la fazion guelfa s'impadronì di buona parte di Brescia; in Bergamo si
scannarono senza pietà le due nemiche fazioni; Lodi, la Martesana,
Soncino, Bellinzona, e moltissime altre terre, chi si ribellò al
duca, e chi fu sottoposta a gravi omicidii e saccheggi[2216]. Nè andò
molto che anche gli _Scotti_, i _Landi_ ed altri nobili di Piacenza,
cacciati gli _Anguissoli_, presero in sè il governo di quella città.
Tutto in somma era in rivolta. In mezzo a tanto incendio pareano
incantati i reggenti di Milano, sennonchè _Ottobuon Terzo_ sostenne
Parma, e _Facino Cane_ con _Galeazzo da Mantova_ difese bravamente
Bologna dagl'insulti dell'esercito pontificio, il qual di nuovo fece
una irruzione nel Parmigiano[2217]. Pur presero essi Reggenti un
buon consiglio, e fu di pacificare il papa. Datane la commissione a
_Francesco Gonzaga_ signore di Mantova, questi segretamente ne trattò
col _cardinal Cossa_ legato apostolico, per mezzo di _Carlo Malatesta_
suo cognato, sì felicemente, che all'improvviso saltò fuori la pace
fra loro nel dì 25 d'agosto, per cui furono restituite al papa le città
di Bologna, Perugia ed Assisi, senza che il pontefice si prendesse in
quella pace cura alcuna de' Fiorentini: del che fecero eglino molte
doglianze. A questa pace si oppose, per quanto potè, Facino Cane, e
fece gran danno alla città di Bologna; pure in fine se ne andò[2218],
e nel dì 2 di settembre entrò il cardinal Cossa trionfante in quella
città, di cui gli fu confermata la legazione dal papa. Nell'ottobre
Nanne de' Gozzadini, che aveva ordito un tradimento per farsi signore
di Bologna, mandò i suoi ad occupare una porta; ma il cardinale, che
sapeva già e dissimulava tutto, non si lasciò trovare a letto. Fu preso
Bonifazio fratello di Nanne, e questi lasciò la testa sul pubblico
palco. Imprigionato ancora Gabbione figliuolo di Nanne, di questo si
servì il cardinal legato nell'anno seguente per indurre suo padre
a restituir la terra di Cento e la Pieve, minacciando la morte al
figliuolo. Nanne promise; ma, non attenendo la parola, tolta fu la vita
anche ad esso Gabbione. Parimente in Siena[2219] si sollevarono sul
fin di novembre le fazioni, l'una per sottrarsi al duca di Milano, e
l'altra per sostenerlo; laonde il vicario duchesco fu in gran pericolo.

Era attaccato il fuoco al bosco; anche _Francesco da Carrara_ signor di
Padova pensò a scaldarsi[2220]. La speranza di fare in suo pro qualche
bel colpo in mezzo a sì grande sconvolgimento del ducato di Milano,
parea fondatissima; e tanto più perchè una delle fazioni di Brescia
gli facea sperar l'entrata in quella potente città. Il perchè, ottenuta
permissione dai signori veneziani, che nondimeno il dissuasero non poco
da imprendere quella guerra, nel dì 16 di agosto s'inviò colle sue
armi unite a quelle di _Niccolò marchese_ di Ferrara suo genero alla
volta di Brescia, dove entrò nel dì 18 d'esso mese, e gliene fu dato il
dominio. Ma essendo la cittadella costante nell'ubbidienza a Milano, e
venuti colà con gran corpo di gente _Jacopo del Verme, Ottobuon Terzo_
e _Galeazzo da Mantova_, non finì la faccenda, che ebbero per grazia
le armi padovane e ferraresi di potersi ritirar illese alle lor case.
Fece dipoi il Carrarese varie scorrerie sul Veronese, prese alcuni
luoghi, vi piantò qualche bastia; ma _Ugolotto Biancardo_ governator
di Verona il tenne corto, e il signore di Mantova gli ritolse le torri
di Legnago che egli avea preso. Tornando dai principi oltramontani
_Manuello imperador_ de' Greci con poco profitto de' suoi interessi,
arrivò nel dì 22 di gennaio del presente anno a Genova[2221]. Ricevette
grande onore da quel popolo, e dal regio governatore _Bucicaldo_, e se
ne andò poscia al suo viaggio, malcontento dei cristiani occidentali.
Intanto perchè i Genovesi erano in rotta con _Giano re di Cipri_,
armarono nove galee, sette navi e un galeone contra de' Cipriotti. Lo
stesso Bucicaldo volle essere in persona capitano della flotta a quella
impresa, e sciolse le vele verso Cipri. Questo armamento fu cagione
che quel re, dopo avere ricevuto alcuni danni, chiedesse accordo collo
sborso di molta pecunia, e colla promessa d'altra ad altro tempo. Il
vittorioso Bucicaldo si figurò di poter fare qualche bel colpo in Soria
contro gl'infedeli, ma nulla gli riuscì, siccome neppure di ottener
pace per li Genovesi dal soldano di Egitto. Contuttociò navigava egli
con gran fasto per que' mari, non si sa se per tornarsene a Genova,
oppure pel fare qualche tentativo ed insulto contro le terre de'
Veneziani nell'Adriatico; quando eccoti uscir di Modone _Carlo Zeno_
generale de' Veneziani, rinomato per molto suo valore non meno in terra
che in mare, che con undici galee e due uscieri, cioè navi grosse,
teneva d'occhio e seguitava la flotta genovese[2222]. Sulle prime parve
amico; ma nel dì 7 d'ottobre scopertosi nemico, venne a battaglia
con essi Genovesi. Si combattè con assai bravura dall'una parte e
dall'altra; ma in fine Bucicaldo ebbe la peggio, e fu costretto a
fuggirsene, con lasciar tre delle sue galee in potere de' Veneziani, i
quali insieme colla gente le menarono a Modone. Il Sanuto scrive[2223]
che gran sangue si sparse in quel conflitto, e conferma la presa delle
tre galee. Nel tornarsene a casa gli sconfitti Genovesi, incontratisi
in due galee veneziane, anch'essi se ne impadronirono. Diede molto da
parlare per Italia questo fatto, ed incredibile schiamazzo ne fece
il borioso Bucicaldo, di maniera che quantunque nell'anno appresso
seguisse pace fra i Veneziani e Genovesi colla restituzion de'
prigioni, pure Bucicaldo non come governator di Genova, ma come persona
privata sparse un manifesto, in cui trattava Carlo Zeno da traditore,
sfidandolo a duello in terra ferma, oppure con una galea per parte di
cadauno in mare. Se ne rise Carlo Zeno, e il lasciò tempestar quanto
volle.

Nè si vuol tacere che sul principio di settembre, sollevatisi i
Guelfi d'Alessandria, si ribellarono ai Visconti, ed implorarono
aiuto da Genova per sottomettersi al re di Francia. Non fu pigro il
vice-governatore di Genova a spedir gente in loro aiuto, con poca
fortuna nondimeno; perchè, oltre all'essersi ritirati i Ghibellini
nelle fortezze, arrivò colà Facino Cane con molte squadre, che ricuperò
quella città, e mise in desolazione tutta la parte guelfa. Un simile
orrido giuoco fece _Pandolfo Malatesta_ a Como, dove fu egli spedito
per ricuperar quella città. Bolliva in questi tempi gran discordia
fra i magnati della Ungheria[2224]. Coloro che non voleano per loro re
_Sigismondo_ fratello di _Venceslao_ già re de' Romani, si avvisarono
di chiamare a quella corona _Ladislao re_ di Napoli, siccome principe
che vi pretendea per le ragioni del _re Carlo_ suo padre e per altri
titoli, promettendogli sicuro per lui quel vasto regno. Ladislao non
perdè tempo ad imbarcarsi, ed arrivò a Zara. In essa città, correndo
il dì cinque d'agosto, fu egli coronato dall'arcivescovo di Strigonia,
oppure da _Angelo Acciaiuoli_ cardinal di Firenze[2225], spedito
dal papa per dar braccio all'impresa. Ma avendo egli inviato i suoi
deputati a prendere il possesso del rimanente del regno, trovò risorto
più che mai il partito di Sigismondo, mutati d'opinione que' grandi
e se stesso deluso. Il perchè adirato se ne ritornò a Napoli. Ne'
Giornali Napoletani[2226] vien riferito questo avvenimento agli anni
seguenti; ma, per gli atti che rapporta il Rinaldi e per l'attestato
di varii altri scrittori, esso appartiene al presente. _Sigismondo_,
siccome dissi, figliuolo di _Carlo IV_ Augusto, si stabilì poscia
sul trono dell'Ungheria, ma non senza crudeltà, e divenne col tempo
imperador de' Romani.

NOTE:

[2211] Annales Foroliviens., tom. 22 Rer. Ital.

[2212] Corio, Istoria di Milano.

[2213] Billius, in Histor., tom. 19 Rer. Ital.

[2214] Ammirat., Istoria di Firenze, lib. 17.

[2215] Delayto, Annal., tom. 18 Rer. Ital.

[2216] Billius, Hist., tom. 19 Rer. Ital.

[2217] Delayto, Annal., tom. 18 Rer. Italic.

[2218] Matth. de Griffon., Chron. Bonon., tom 18 Rer. Ital. Cronica di
Bologna, tom. eod.

[2219] Histor. Senensis, tom. 20 Rer. Ital.

[2220] Gatari, Istor. di Pad., tom. 17 Rer. Ital. Delayto, Annal., tom.
18 Rer. Ital.

[2221] Georgius Stella, Annal. Genuens., tom. 17 Rer. Italic.

[2222] Delayto, Chron., tom. 18 Rer. Ital. Redusius, Chron., tom. 19
Rer. Ital.

[2223] Sanuto, Istor. Ven., tom. 22 Rer. Ital.

[2224] Sozomenus, Hist., tom. 16 Rer. Ital. Bonincontrus, Annal., tom.
21 Rer. Ital.

[2225] Raynaldus, Annal. Eccles.

[2226] Giornal. Napol., tom. 21 Rer. Ital.




    Anno di CRISTO MCCCCIV. Indiz. XII.

    INNOCENZO VII papa 1.
    ROBERTO re de' Romani 5.


Era stato rimesso in libertà nel precedente anno _l'antipapa
Benedetto_, e dacchè fu rientrato in pacifico possesso di Avignone,
tanto seppe girar gli affari col far credere a chi non per anche
assai il conosceva la sua prontezza a dimettere il papato[2227], se si
fosse convenuto con _papa Bonifazio_, dipinto da lui come ostinato in
mantenere lo scisma, che gli fu restituita l'ubbidienza da' Franzesi.
Ora il furbo Spagnuolo, per maggiormente accreditarsi fra quei del suo
partito, e dar ad intendere la sua buona volontà per la riunion della
Chiesa, spedì in quest'anno verso il fin di settembre due vescovi con
tre altri suoi ambasciatori a Roma per proporre a papa Bonifazio, non
già, come andò spacciando, la vicendevol cessione del pontificato, ma
bensì un abboccamento fra loro in un luogo determinato. Teodorico da
Niem, autore molto sospetto agli annalisti pontifizii, scrive[2228]
che Bonifazio ricusò ogni partito, con sostenere ch'egli era vero
papa, nè dover egli mettere in dubbio la legittima sua dignità. Al
che risposero gli ambasciatori che il loro papa non era simoniaco,
quasi tacitamente accusando Bonifazio di questo reato: del che egli
molto si offese, ed eccessivamente montò in collera. Tale agitazion
d'animo, e il mal di pietra, per cui era gravemente da qualche tempo
afflitto esso pontefice, accrebbe sì fattamente i suoi incomodi,
che nel dì primo d'ottobre diede fine alla sua vita. Non mancavano
a Bonifazio delle belle doti, che il faceano degno del sublime suo
ministero; ma i tempi disastrosi, ne' quali egli si trovò, cagion
furono ch'egli piuttosto distrusse, che edificò. Il bisogno di far
fronte all'antipapa, e di difendersi dagli aderenti di lui avversarli
suoi, e di ricuperar le terre della Chiesa, l'obbligò a cercar danaro
per tutte le vie. Ne' primi anni del suo pontificato, perchè vi erano
cardinali zelanti e nemici delle cose mal fatte, andò con qualche
riguardo; ma infine si diede a vendere tutte le grazie, tornò in
campo, dilatò e stabilì maggiormente il pagamento delle annate per
chi voleva vescovati ed altri benefizii. Allora furono in corso le
espettative, date talvolta a più persone dello stesso benefizio, e
talvolta rivocate per cavar danaro da altri; allora si videro in grande
uso le unioni de' benefizii, le dispense anche per li regolari, ed
altre invenzioni per raccoglier moneta, delle quali parla Teodorico
da Niem, accordandosi con lui anche gli autori della Vita di questo
pontefice[2229]. Ebbe madre, fratelli e nipoti. Gli esaltò ed arricchì
per quanto potè. L'uno de' fratelli, cioè _Giannello_, creò marchese
della marca d'Ancona, l'altro duca di Spoleti. Ad uno di questi fece
anche dare dal re Ladislao la contea di Sora con altri Stati. Ma
questi, dopo la di lui morte, andarono tutti in fumo; e Giannello non
tardò a consegnar Perugia e la marca al nuovo papa. Soprattutto è da
dolere che Bonifazio amasse più sè stesso che la Chiesa di Dio. Fece
ben egli premura per un concilio, ma non mai s'indusse ad esibirsi
per ben della Chiesa pronto a rinunziare la sua dignità. Se fatto
l'avesse, avrebbe ognuno abbandonato l'antipapa, qualora anche egli
non avesse fatto altrettanto, e si sarebbe venuto alla riunion della
Chiesa. Congregaronsi poi in Roma nel conclave i nove cardinali che
v'erano, con giurar prima tutti, che chiunque di essi fosse eletto
papa, darebbe sinceramente mano ad abolire lo scisma, ed occorrendo,
rinunzierebbe il papato. Cadde l'elezione nel dì 17 di ottobre in Cosmo
de' Migliorati da Solmona cardinale e vescovo di Bologna, personaggio
molto perito nella scienza legale, pratichissimo degli affari della
sacra corte[2230], di maniere dolci, ed affabile con tutti, e in
gran riputazione presso tutti i principi. Prese il nome _d'Innocenzo
VII_ e nel secondo giorno di novembre fu solennemente coronato. Ma
prima ancora della sua coronazione cominciarono i suoi guai, che non
ebbero mai fine; e questi specialmente per colpa e prepotenza del
_re Ladislao_, ingrato ai benefizii ricevuti della santa Sede, e che
non vide mai misura alcuna nell'avidità del conquistare[2231]. Corse
questo re a Roma con gran copia d'armati, parte per maneggiar ivi
in persona i suoi interessi, affinchè non gli venisse pregiudizio
nel trattare l'union della Chiesa, e parte per difendere, secondo le
apparenze, il papa novello dalle insolenze del popolo romano, il quale
sotto Bonifazio IX, pontefice di gran cuore, stette basso, e morto
lui, col favore de' Colonnesi, rialzò la testa, movendosi a rumore,
con seguirne varii omicidii fra essi e le genti del papa. Ma Ladislao,
invece di pacificarlo col pontefice[2232], sotto mano maggiormente
l'incitò contra di lui, per rendere se stesso più necessario a
trattar dell'accordo. Seguì un tale accordo nel dì 27 d'ottobre, ed è
rapportato intero dal Rinaldi, con patti molto vantaggiosi ai Romani
(il che fece crescere la loro alterigia), e con aver ottenuto Ladislao
di mettere una zampa nella creazione de' loro uffiziali. Aggiunge il
Delaito[2233] che nel dì 20 d'esso ottobre Ladislao occupò castello
Sant'Angelo, e vi mise sua guarnigione. Dovette fingere di farlo per
bene del papa, a cui, secondo Sozomeno, fu riservato San Pietro con
esso castello. Tuttociò non di meno fu un nulla rispetto a quello che
andremo vedendo.

Nel gennaio dell'anno presente[2234] la duchessa di Milano, che si era
ritirata in quel castello, fatti a sè venire con belle parole Antonio e
Galeazzo Porri con Galeazzo Aliprandi, autori della passata sedizione,
fece lor mozzare il capo. Ottenne ancora che si richiamasse il fuggito
Francesco Barbavara, e tornasse a seder nel consiglio; ma poco vi durò
costui, perchè di nuovo sbalzato si sottrasse colla fuga al pericolo
della vita. Nel dì 28 di marzo seguì pace fra i Guelfi e Ghibellini
di Milano, senza però vedersene quel buon frutto che si sperava,
essendo continuate le gare in quella città e nel suo territorio. Peggio
avvenne nel rimanente dello Stato[2235]. I principali condottieri
d'armi che aveano servito al defunto duca, e doveano sostenere il
novello, cominciarono cadauno a voler profittare nell'universale
tempesta e naufragio. Questi erano _Pandolfo Malatesta, Ottobuono de'
Terzi_ da Parma e _Facino Cane_. Tutti dimandavano paghe e ricompense
Vedeano[2236] che _Giorgio Benzone_ avea occupato Crema; _Giovanni
Picciolo_, Bergamo, città che poi venne in potere de' Soardi e de'
Coleoni. _Ugo_ ossia Ugolino Cavalcabò, siccome già dissi, abbattuti i
Ponzoni, s'era solo fatto padrone di Cremona. E perciocchè egli dipoi,
nell'andare a Brescia, fu preso e carcerato da _Astorre Visconte,
Carlo Cavalcabò_ suo nipote nel dì 18 di dicembre prese la signoria di
quella città. In quest'anno medesimo, se pur non fu nel precedente,
_Giovanni da Vignate_ s'era impossessato di Lodi. Tutto insomma
andava a ruba, e da per tutto regnava la confusione. Si credeano quei
condottieri di meritar molto più. Per ciò anche _Facino Cane_ prese
la signoria d'Alessandria e d'altre terre, facendo nondimeno vista di
tenerle a nome del conte di Pavia. _Pandolfo Malatesta_ insistè così
forte, che la duchessa condiscese a cedergli Brescia in guiderdone
de' suoi servigi, ed egli ne entrò in possesso. Scrivono altri che
anch'esso colla forza ne occupò il dominio. _Ottobuono de' Terzi_
neppur egli stette colle mani alla cintola. Collegatosi con _Pietro
de' Rossi_, proditoriamente nel dì 8 di marzo entrò in Parma, e ne
partì poi il dominio col Rossi. Ma di lì a poco, avendo escluso il
collega, ne usurpò tutta la signoria per sè con gran dolore della
fazion guelfa, che teneva per suo capo il Rossi. E perciocchè nel dì
16 uno di questa fazione uccise uno dei provvisionati di Ottobuono,
questo fiero serpente co' suoi soldati sfogò il suo sdegno contro gli
amici de' Rossi, senza neppure perdonare a donne, vecchi e fanciulli.
Trecento e quattordici di quella fazione rimasero vittima del suo
barbarico furore, e poi mandò que' cadaveri sopra delle carra ad una
terra de' Rossi. Erasi già ribellata Piacenza al duca di Milano, e
n'erano divenuti padroni gli _Scotti_. Portossi colà Ottobuono colle
sue milizie, e con iscacciarne gli Scotti, ebbe in suo potere ancor
quella città, eccettochè le fortezze, le quali tuttavia si tenevano
pel duca di Milano. Fu invitato nel seguente aprile anche il _marchese
Niccolò_ _Estense_ signor di Ferrara e Modena dai cittadini di Reggio,
desiderosi di sottomettersi al placido di lui governo. Vi spedì egli le
soldatesche sue sotto il comando di Uguccion de' Contrarii, di Sforza
Attendolo, ch'egli avea preso ai suoi servigi, e d'altri valorosi
capitani. Nel primo giorno di maggio quel popolo assediato levò rumore,
e, prese le armi, si diede al marchese. Entrarono le sue genti in
Reggio, formarono anche l'assedio della cittadella; ma ciò saputosi
da Ottobuon Terzo, si dispose per soccorrer quella città, mostrando
di farlo a nome del duca di Milano; e sotto questo colore s'impadronì
ancora di quella città, dalla quale si ritirarono per tempo le milizie
estensi. Nè tardò costui a far delle irruzioni e de' fieri saccheggi
nel territorio di Modena. Ma fra gli altri gravissimi sconcerti
del ducato milanese, orrido fu quello della discordia nata fra il
giovinetto _duca Giovanni Maria_ e _Caterina duchessa_ sua madre, già
figliuola di _Bernabò Visconte_. Ritiratasi questa a Monza, Francesco
Visconte, allora prepotente, segretamente inviò colà gente armata,
che introdotta nella notte del dì 15 d'agosto in quella nobil terra,
prese la duchessa, la condusse nel castello di Milano, dove da lì a
poco tempo diede fine alla vita, e comunemente fu creduto per veleno.
Se v'ebbe parte il duca suo figliuolo, come alcuni vogliono, Dio non
aspettò a punir questo gran misfatto nell'altra vita. Poco mancò che
_Pandolfo Malatesta_, trovandosi colla duchessa in essa terra di Monza,
non fosse anch'egli preso. Ebbe la fortuna di salvarsi scalzo sino
a Trezzo, da dove poi si ridusse a Brescia. Forse la cessione a lui
fatta di Brescia fu uno de' reati della duchessa medesima. Abbiamo da
Sozomeno[2237] che anche il giovinetto _Filippo Maria Visconte_, che
già vedemmo conte di Pavia, fu in questo anno carcerato da Zacheria
potente cittadino di quella città. Prevalendosi di questo buon tempo
anche _Teodoro marchese_ di Monferrato, occupò ad esso Filippo Maria le
città di Vercelli e Novara con altre terre del Piemonte. Alcune terre
ancora vennero in potere del marchese di Saluzzo. Ecco dunque tutto
in conquasso, anzi quasi affatto per terra la dianzi sì formidabil
signoria de' Visconti.

Durava tuttavia l'odio di _Alberico conte_ di Barbiano contra di
Astorre dei Manfredi signor di Faenza, nulla men volendo che lo
sterminio di lui[2238]. Egli era divenuto più poderoso per l'acquisto
di Castel Bolognese e d'altri luoghi di Romagna dopo la guerra di
Bologna; e però, continuando le ostilità contra di lui, il ridusse
a tale, che per non cadere in mano di questo inesorabil nimico,
ceduta Faenza al _cardinal Cassa_ legato di Bologna per venticinque
mila fiorini d'oro, colle lagrime agli occhi si ritirò a Forlì sotto
la protezione di _Carlo Malatesta_ suo parente; poscia ad Urbino,
dove abitò in molta povertà, perchè non colse il danaro promessogli
dal legato, uomo per altri conti di poca fede. In Toscana[2239] i
Fiorentini, veggendo in sì fiero scompiglio lo Stato de' Visconti,
entrarono in isperanza di conquistar Pisa, massimamente per un
secreto trattato che ivi aveano manipolato con alcuno di que' potenti
cittadini. Signore allora di Pisa era _Gabriello Maria Visconte_
figliuolo del defunto duca, ma uomo di poco senno, il quale, in vece
di conciliarsi sul principio l'affetto del popolo, se ne tirò addosso
l'odio a cagion delle sue estorsioni. L'armata de' Fiorentini andò
fin sotto Pisa, ma, non essendosi fatto movimento alcuno in quella
città, sfogò il suo sdegno contra del contado. Mirava, ciò non
ostante, Gabriello Maria vacillante il suo dominio, senonchè gli facea
coraggio _Bucicaldo_ spinto da' Genovesi, anzi l'indusse a rendersi
tributario del re di Francia, e a cedergli Livorno per godere della di
lui protezione. E perciocchè i Fiorentini, di tal cessione avvisati
da Bucicaldo, pareano farsi beffe delle sue minaccie, fece questi
sequestrar tutte le loro mercatanzie esistenti in Genova, ed ascendenti
al valore di cento cinquanta mila fiorini d'oro. Servì questo buon
ripiego a far sì che i Fiorentini conchiusero una tregua col signore di
Pisa. Aveano già i Sanesi[2240] ricuperata in parte la lor libertà; ma
solo in quest'anno pienamente se ne misero in possesso con licenziare
_Giorgio del Carretto_ governatore in addietro di quella città, e
stabilirono pace coi Fiorentini. Ricuperarono dipoi molte delle loro
castella, restando solamente guerra fra loro e i Salimbeni potenti
cittadini e padroni di varie altre terre. Tanto poi fece in quest'anno
il suddetto Bucicaldo governatore di Genova[2241], che indusse buona
parte di quel popolo a dare ubbidienza all'_antipapa Benedetto_;
e se ne fece il pubblico atto nel dì 26 d'ottobre coll'intervento
dell'arcivescovo, clero e popolo. Ma alcuni de' più timorati di Dio
si assentarono per questo da Genova. Finì i suoi giorni nell'aprile
dell'anno presente[2242] _Antonio conte d'Urbino_, di Cagli e di
Gubbio, signore di molta saviezza e valore. Ebbe per successore _Guido
Antonio_ suo figliuolo. Ma il più strepitoso avvenimento di quest'anno,
tanto imbrogliato in Italia, fu la guerra mossa da _Francesco da
Carrara_ signore di Padova alle città del ducato di Milano, cioè a
Vicenza e Verona. Moltissimi furono i fatti che esigerebbono un lungo
filo di storia. Ne darò io solamente un breve compendio[2243]. Nel
mese di gennaio i Vicentini condotti da _Taddeo del Verme_ fecero
un'irruzione sul Padovano fino a Tencaruolo. Ma uscito il Carrarese
col suo popolo, li mise in rotta con farne prigione mille e ducento.
Con sei mila cavalli dopo la metà di febbraio fu spedito contra di lui
_Facino Cane_. Andatogli a fronte Francesco da Carrara, coi serragli
e colle buone guardie il tenne a bada, tanto che, ottenuto di potersi
abboccare con lui, seppe tanto dirgli colla giunta di un mulo carico
di fiaschi di vino, ma creduti dai più ripieni di fiorini d'oro,
mandatogli in dono, che Facino, mosso ancora dal fiero sconvolgimento
delle altre città dello Stato di Milano, nel dì 20 di marzo se ne tornò
indietro, per tentare anch'egli in suo pro qualche buona preda, siccome
abbiam detto che succedette.

Preparossi dunque il Carrarese a portare negli Stati nemici la guerra,
senza voler badare ad un'ambasceria dei Veneziani, che venne per
trattare di pace.

A questo uffizio era mosso il senato veneto dagl'impulsi della duchessa
di Milano, e insieme dal proprio interesse di Stato, non potendogli
piacere che s'ingrandisse la casa di Carrara, in addietro sì nemica
e nociva al suo dominio. Avea il signore di Padova seco _Guglielmo_
bastardo della casa dalla Scala co' suoi figliuoli _Brunoro_ ed
_Antonio_, i quali teneano corrispondenze segrete co' Veronesi, non
mai dimentichi e tuttavia amanti della casa Scaligera. Vuole Andrea
Gataro che convenissero insieme intorno alle conquiste. Vicenza doveva
essere del Carrarese, Verona dello Scaligero. Comunque sia, nel dì 30
di marzo mosse Francesco da Carrara l'esercito suo, con cui il genero
suo _Niccolò Estense_ marchese di Ferrara andò ad unir le sue milizie;
e dopo aver tentato alquanti giorni l'acquisto del castello di Cologna,
che fece gagliarda resistenza, e col tempo capitolò, nella notte
precedente il dì 8 di aprile, si presentò alle mura di Verona, e parte
per le scale, parte per due rotture introdusse le genti sue in quella
città, gridando: _Scala, Scala, viva messer Guglielmo dalla Scala.
Ugolotto Biancardo_ e _Bartolomeo da Gonzaga_ capitani del duca di
Milano colla lor guarnigione si ritirarono nella cittadella, a cui fu
immantinente posto l'assedio. _Guglielmo dalla Scala_, benchè fosse, se
crediamo al Gatari, da molto tempo indisposto di salute, fu proclamato
signor di Verona. Perchè non era ben fornita di viveri la cittadella,
Ugolotto Biancardo capitolò poi la resa, se per tutto il dì 27 d'aprile
non gli fosse venuto soccorso. Intanto nel dì 21 d'esso mese Guglielmo
dalla Scala finì di vivere. Il Gatari scrive di morte naturale; ma i
più credettero che il veleno datogli dal Carrarese gli abbreviasse
la vita. In luogo suo furono eletti signori di Verona _Brunoro_ ed
_Antonio_ suoi figliuoli. Nel qual tempo _Francesco Gonzaga_ signor
di Mantova occupò Ostiglia e Peschiera, terre del Veronese. Mentre
queste cose accadevano in Verona, _Francesco III_ primogenito del
Carrarese andò col popolo di Padova a stringere d'assedio la città
di Vicenza, sotto di cui seguirono tosto alcuni combattimenti con
isvantaggio de' Vicentini. Ma sul più bello arrivò impensato accidente
che disturbò tutta l'impresa. A nome della duchessa di Milano, che
tuttavia comandava in questo tempo, era andato Jacopo del Verme a
Venezia, per implorare il braccio di quella potente repubblica contra
del Carrarese. La conclusione del trattato fu, che il Verme per aver
gran somma di danaro da' Veneziani, ed affinchè Vicenza non venisse
alle mani del Carrarese, fece una cessione di quella città ai signori
veneziani. Vogliono altri che loro cedesse anche Verona, Feltro e
Belluno. Per questa cagione, nel dì 25 di aprile ducento e cinquanta
balestrieri veneziani, condotti da Giacomo da Tiene, ebbero maniera
d'entrare nell'assediata Vicenza, dove inalberarono la bandiera di San
Marco. Indi spedirono un trombetta a Francesco Terzo, per notificargli
che Vicenza era data alla signoria di Venezia. Lasciò il Carrarese
tornare costui nella città, con dirgli che non osasse più di venire
senza salvocondotto: ma venuto egli di nuovo, senza essere munito di
salvocondotto, fu, nel ritornare ch'egli faceva in Vicenza, ucciso:
azione per cui si esacerbarono forte i Veneziani, e servì loro per
titolo di far aspra guerra dipoi al signore di Padova. Nel dì 27 di
aprile la cittadella di Verona si rendè a Francesco da Carrara, che
vi mise dentro guarnigione sua, e non già degli Scaligeri, siccome
disgustato con essi, perchè niun di loro avea voluto cavalcare a
Vicenza, secondochè era ne' patti. Andossene dopo il Carrarese colle
sue genti a trovare il figliuolo sotto Vicenza, con aver lasciato
Jacopo, altro suo figliuolo, nella cittadella di Verona assistito da
buon presidio. E già si preparava a dare un generale assalto a Vicenza,
quando gli fu portata lettera della signoria di Venezia, in cui gli
comandava di levare il campo di sotto a quella città, siccome dominio
di San Marco. Benchè mal volentieri, anzi con rabbia immensa, egli
ubbidì, e si ritirò colle sue genti a Padova. Mandò poscia a Venezia
il _marchese Niccolò d'Este_ per intendere in che disposizione fosse
quella signoria contra di lui. Non ebbe il marchese per risposta
se non delle amare parole, e delle minaccie contra del Carrarese,
e a lui fu ordinato di ritornarsene a Ferrara. Scoprì intanto esso
Carrarese, che i due fratelli Scaligeri aveano spediti ambasciatori
a Venezia per far maneggi contra di lui in proprio favore. Scrisse a
Jacopo suo figliuolo, lasciato a Verona, che glieli mandasse prigioni
a Padova: comando che fu senza ritardo eseguito, ma che diede molto
da dire entro e fuori di Venezia. Poscia verso il fine di maggio con
accompagnamento magnifico passò a Verona, dove per amore e per forza
si fece eleggere signore di quella nobil città. Nè volendo Francesco
Gonzaga restituirgli Ostiglia e Peschiera, dicono che il Cararese tramò
contro la vita di lui: la qual trama scoperta, incitò il Gonzaga a
collegarsi dipoi coi Veneziani contra di lui.

Si trattò poi di pace, vi s'interposero anche i Fiorentini; ma nulla si
potè conchiudere: così alte e scure erano le pretensioni de' Veneziani.
Il perchè Francesco da Carrara, sapendo che Venezia da tutte parti
assoldava genti, si determinò alla guerra e difesa con gran coraggio.
Fu preso per generale dai Veneziani _Malatesta de' Malatesti_ signore
di Pesaro, che seco menò mille lancie; secento altre ne condusse
_Paolo Savello_, oltre ad altri condottieri, e si diede principio ad
una arrabbiata guerra[2244]. Grande era lo sforzo di gente d'armi che
fece il senato veneto, tentando con tutte le sue forze di penetrar
ne' serragli del Padovano. Mirabil era all'incontro la resistenza del
signore di Padova, il quale, facendo conoscere a Niccolò marchese di
Ferrara e al popolo ferrarese che la rovina sua si tirerebbe dietro
quella de' vicini, tanto si adoperò che il trasse seco in lega; laonde
anch'egli, preso al suo soldo il _gran contestabile_ e _Manfredi conte_
di Barbiano con quattrocento lancie, e messe in marcia le soldatesche
sue proprie, andò in aiuto del suocero. La prima impresa che fece,
fu di togliere ai Veneziani le terre del Polesine di Rovigo, loro
impegnate negli anni addietro. Ma eccoti in armi anche il marchese di
Mantova per fargli guerra, siccome collegato de' Veneziani. Funesto
colpo fu questo al Carrarese, perchè l'obbligò a distraere le sue forze
sul Veronese. Aveano le genti del Padovano racquistata Peschiera; ma il
Gonzaga nel dì 30 d'agosto andò ad accamparsi intorno a quella terra.
Saputosi in Verona che quella gente stavasene sprovveduta e con poca
buona guardia, le milizie carraresi, condotte da Cecco di San Severino,
all'improvviso giunsero colà, e sbarattarono quel campo colla presa
di trecento uomini d'armi e di tutti i carriaggi. Ciò non ostante,
esso Gonzaga coi rinforzi venutigli da Venezia cominciò a prendere le
castella del Veronese; nè forze v'erano da impedirlo. Seguirono poi
nel decorso di quest'anno varii sanguinosi incontri fra le armi venete
e carraresi sul Padovano. Avendo Malatesta de' Malatesti generale de'
Veneziani, non so se di sua o d'altrui volontà, rinunziato il baston
del comando, se ne tornò a Pesaro, e in luogo suo eletto fu Paolo
Savello. Assalirono poscia i Veneziani con grossa armata di navi le
bastie che il marchese di Ferrara avea piantato a Santo Alberto, e le
presero: locchè cominciò a far paura alla stessa Ferrara. Nè minor
affanno diede la loro armata grande di terra alla città di Padova;
perchè nel dì 17 di novembre, superati i serragli, entrò nel ricco
Piovado di Sacco, e fece immensi bottini, con essere ancora rimasto
ferito lo stesso Francesco da Carrara nel caldo di una zuffa[2245].
Spedirono poscia i Veneziani sei mila tra cavalli e fanti verso Verona,
i quali dopo una crudel battaglia furono disfatti da Jacopo da Carrara,
colla prigionia di due mila e secento persone. Il Delaito, autore più
esatto[2246] del Gataro, fa molto minore di gente e di prigioni questo
fatto. Così terminò l'anno presente, foriere al certo di maggiori
disavventure a Francesco II da Carrara, per la esorbitante potenza de'
suoi nemici.

NOTE:

[2227] Raynaldus, Annal. Eccles.

[2228] Theodoricus de Niem, Hist.

[2229] Vita Bonifacii IX, P. II, tom. 3 Rer. Ital.

[2230] Raynaldus, Annal. Eccles.

[2231] Vita Innocentii VII, P. II, tom. 3 Rer. Italic.

[2232] Sozomenus, Hist., tom. 16 Rer. Ital.

[2233] Delayto, Annal., tom. 18 Rer. Ital.

[2234] Corio, Istoria di Milano.

[2235] Delayto, Annal., tom. 18 Rer. Ital.

[2236] Redus., Chronic., tom. eod.

[2237] Sozomenus, Chron., tom. 16 Rer. Italic. Benvenuto da S. Giorgio,
Istor. del Monferrato, tom. 23 Rer. Ital.

[2238] Cronica di Bologna, tom. 18 Rer. Ital.

[2239] Ammirat, Istor. di Firenze, lib. 166. Bonincontrus, Annal., tom.
21 Rer. Ital.

[2240] Bandin., Hist. Senens., tom. 20 Rer. Ital.

[2241] Georgius Stella, Annal. Genuens., tom. 17 Rer. Ital.

[2242] Annales Foroliviens., tom. 22 Rer. Ital.

[2243] Gatari, Istoria di Padova, tom. 17 Rer. Ital. Delayto, Annal.,
tom. 18 Rer. Ital.

[2244] Delayto, Annal., tom. 18 Rer. Ital.

[2245] Gatari, Istor. di Padova, tom. 17 Rer. Ital.




    Anno di CRISTO MCCCCV. Indizione XIII.

    INNOCENZO VII papa 2,
    ROBERTO re de' Romani 6.


Non fu men gravida di funeste guerre e rivoluzioni l'Italia in
quest'anno che nel precedente[2247]. Stavasene assai quieto _papa
Innocenzo_ nel palazzo vaticano, dove nel dì 12 di giugno fece la
promozione di undici cardinali, tutte persone di merito. Ma non
erano già quieti i Romani, irritati spezialmente da _Giovanni dalla
Colonna_ nemico del papa, e, quel che fu peggio, fomentati ancora da
_Ladislao re di Napoli_, principe ambizioso, che ardea di voglia di
ghermire la stessa città di Roma, con disegno di farsi strada alla
corona imperiale. Mandò egli un corpo di cavalleria in aiuto di essi
Romani[2248], che tentarono di occupar Ponte Molle, dove era presidio
pontifizio, e dipoi misero campo sotto castello Sant'Angelo. Gli Orsini
tenevano la parte del papa. Seguirono alquanti combattimenti, e si
progettò poi di far concordia. Andarono undici de' principali Romani
a trattarne col papa, il quale, siccome uomo mansueto ed amator della
pace, favorevolmente gli ascoltò e licenziò[2249]. Ma ritornandosene
costoro a casa, e passando davanti allo spedale di Santo Spirito, dove
era alloggiato _Lodovico dei Migliorati_ nipote del pontefice, ed uomo
bestiale, colle soldatesche di Mostarda condottier d'armi, fece a sè
venirli esso Lodovico, e con orrida crudeltà li fece tutti tagliar a
pezzi, e gittar giù dalle finestre i loro corpi. Questo barbaro scempio
avvenne nel dì 6 d'agosto. Siamo accertati da Leonardo Aretino[2250],
scrittore insigne, che si trovava allora nella corte di Roma, da
Teodorico di Niem[2251], dal Bonincontro[2252], da Sozomeno[2253] e
da altri che quest'atto d'inumanità fu fatto senza menoma saputa,
nonchè senza consenso del buon pontefice, placido e lontanissimo
dal far sangue, e molto più da sì fatti eccessi. Allora il popolo
romano diede campana a martello, ed infuriato si mise a perseguitar
gli aderenti del papa, saccheggiò le lor case; e crebbe talmente il
furore e la sollevazione, che il papa coi cardinali, per timor di sua
vita, fu costretto a prendere nel dì 6 d'agosto la fuga, con ritirarsi
a Viterbo. S'impadronirono affatto di Roma i cittadini, non volendo
riconoscere Innocenzo per papa; diedero il sacco al palazzo pontificio,
ed uccisero anche molte persone, massimamente dei cortigiani non
fuggiti. Fu in questa occasione sollecito il re Ladislao a mandar
gente a prendere il possesso di Roma[2254]; e però nel dì 20 d'agosto
ecco comparire nel portico di San Pietro il conte di Troia e conte da
Carrara con molte squadre di Ladislao. Se l'ebbero a male i Romani, e
misero tosto le sbarre al ponte di Sant'Angelo. Tutti poscia in armi
impedirono valorosamente ai regnicoli il passare il ponte. Allora
fu che Mostarda da Forlì bravo condottier di armi restò ucciso da
_Paolo_ ossia da _Antonio Orsino_. Finalmente con iscorno e danno se
ne tornarono a Napoli quelle soldatesche; furono cacciati i Colonnesi e
Savelli, e Roma restò in possesso del popolo. Ma castello Sant'Angelo,
di cui era governatore Antonello Tomacello, si tenne all'ubbidienza
d'esso re. Intanto _Baldassare Cossa cardinale_ legato di Bologna
tutto dì andava studiando le maniere di ricuperare le terre perdute
della Chiesa[2255]. Mosse primieramente guerra al _conte Alberico_
gran contestabile, e al _conte Manfredi_ da Barbiano. Gli addormentò
con una tregua o pace fatta a dì 11 di marzo in castello San Pietro;
ma perchè uomo pieno di cabale, prometteva molto ed attendeva poco,
nel principio di giugno ripigliò la guerra contra di essi, e tolse
loro alquante castella. Fece decapitare Cecco da San Severino, valente
condottier d'armi, perchè non aveva eseguito un suo comandamento. Fatto
anche venir con inganno a Faenza _Astorre de' Manfredi_, già signor di
quella città, gli appose, oppure fece costare ch'egli menava trattati
per rientrare in essa città, e gli fece nel dì 28 di novembre spiccar
la testa dal busto. Morì in quest'anno[2256] dopo lunga malattia a'
dì 8 di settembre _Cecco_, cioè _Francesco degli Ordelaffi_, signore
di Forlì, di Sarsina e d'altre terre, lodato da alcuni per suo valore
e per l'amore della giustizia. Ma il Delaito[2257] scrive che Cecco
malato fu ucciso dal popolo, il quale s'era levato a rumore, e tolse
di vita anche un giovinetto figliuolo di lui. Segno non è questo
ch'egli godesse il concetto di molte virtù. Gli succedette nel dominio
_Antonio_ suo picciolo figliuolo; ma da lì a poco saltò in testa a
quel popolo di governarsi a repubblica, ed eseguì il suo disegno.
Corse colà nel seguente mese il cardinal Cossa col suo esercito,
pretendendo d'ordine del papa la signoria di quella città. Virilmente
gli fecero fronte i Forlivesi; laonde egli addormentò ancor questi con
un trattato[2258], permettendo loro il governo coll'obbligo di pagare
l'annuo censo alla camera apostolica.

Dacchè riuscì al prepotente regio governator di Genova _Bucicaldo_
d'indurre quel popolo a levar l'ubbidienza a papa _Innocenzo VII_, per
sottomettersi a Pietro di Luna, cioè all'_antipapa Benedetto XIII_,
ardeva esso antipapa di voglia di far la sua comparsa in Italia[2259].
Venne con questa intenzione a Nizza, dove si fermò finchè la stagione
migliore gli assicurasse il viaggio, e finalmente per mare nel dì 26 di
maggio arrivò a Genova. Un solenne accoglimento gli fu fatto da quel
popolo per paura del governatore; poichè per altro i più teneano in
lor cuore per vero papa il solo Innocenzo. Grandi cose volgeva in sua
mente esso antipapa, soprattutto per iscreditare ed atterrare il suo
avversario, spacciando sè stesso pronto alla cession del papato per
riunire la Chiesa, ed Innocenzo all'incontro alieno dall'udir parlare
di rinunzia. La verità si è, che nè l'uno nè l'altro aveano voglia
di dimettere si gran dignità, e andavano giocando fra loro senza mai
nulla conchiudere, facendo anche gli scrupolosi con dire di temer di
fare un gran peccato rinunziando. In questo mentre ecco la peste entrar
in Genova, morirvi uno dei suoi cardinali, infettarsi alcuni de' suoi
cortigiani. Affine di sottrarsi a questo pericolo, nel dì 8 d'ottobre
l'antipapa si ritirò da Genova, e andò a mettere la sua residenza in
Savona. Intanto i Fiorentini vagheggiavano Pisa, ben conoscendo che
_Gabriello Maria Visconte_ non avea nè forze nè testa per sostenersi
in quel dominio[2260]. Nulladimeno, in vece di adoperar la via delle
armi, si gittarono al maneggio per indurre Gabriello a cedere quella
città, con ricevere in contraccambio grossa somma di danaro. Ma
Bucicaldo guastava ogni lor macchina. Vinsero questo oppositore con
rappresentargli che, data loro Pisa, potrebbono tutti accudire a salvar
dalla rovina il signore di Padova, il quale con calde istanze loro si
raccomandava. Probabilmente per la speranza o promessa del soccorso
de' Fiorentini e Genovesi egli era entrato in quel pericoloso ballo.
Si convenne in fine che Gabriello vendesse Pisa a' Fiorentini; il che
penetrato dai Pisani, la città si levò a rumore, e fu costretto il
Visconte a rifugiarsi nella cittadella, dove Bucicaldo inviò tanta
gente e vettovaglia da potersi difendere. Fu poi conchiusa la consegna
d'essa cittadella, e la cession d'ogni ragione di Pisa ai Fiorentini,
i quali si obbligarono di pagare a Gabriello ducento sei mila fiorini
d'oro. Gino Capponi[2261], che ci lasciò una diffusa descrizione di
tutta la tragedia di Pisa, quegli fu che maneggiò l'affare, e prese il
possesso della cittadella suddetta nel dì 31 d'agosto, pagata parte
del pattuito danaro. Morivano di rabbia i Pisani al vedersi venduti
come pecore, e tanto più ai Fiorentini, antichi loro emuli e nemici.
Perciò nel dì 6 di settembre furiosamente si scatenarono contra d'essa
cittadella, e venne lor fatto di ripigliarla più per azzardo o per
poltroneria dell'uffizial fiorentino, lasciato ivi dal Capponi, che per
loro insigne bravura. Il che fatto, spedirono ambasciatori a Firenze,
chiedendo Librafatta ed altre terre consegnate a quel comune, con
esibire il rifacimento delle spese. Non l'intesero per questo verso
i Fiorentini; vollero guerra, e vi si prepararono con assoldar gente
da varie parti, ed eleggere per lor generale il _conte Bertoldo degli
Orsini_. Fra gli altri andò al loro soldo Sforza da Cotignola colle sue
genti d'armi[2262], e non tardò a far ivi sempre più conoscere la sua
prodezza; imperciocchè, spedito con secento oppur con mille cavalli ad
impedire che Gasparo de' Pazzi ed Angelo dalla Pergola non conducessero
un corpo di gente al servigio de' Pisani, in una imboscata gli assalì,
sbaragliò, e quasi tutti li fece prigioni. Il Bonincontro, con cui
vanno d'accordo Sozomeno ed altri, distingue tali azioni con dire che
la gente d'Angelo dalla Pergola era mille e cinquecento cavalli, ed
essere stato _Lodovico de' Migliorati,_ nipote di papa Innocenzo, che a
requisizion de' Fiorentini diede lor la sconfitta; ed aver poi Sforza
messi in rotta cinquecento cavalli di Gasparo Pazzi, che già erano
entrati sul Pisano. In sì cattiva positura di cose i Pisani ridussero
in città i Gambacorti e la fazion de' Bergolini pria fuorusciti, con
dar loro la pace quella de' Raspanti che dominavano[2263]. Ma nel dì
22 d'ottobre _Giovanni de' Gambacorti_, levato rumore coi suoi, si
fece per forza crear capitano del popolo; indi perseguitò i Raspanti,
saccheggiò le lor case, molti ne mise a filo di spada, e fra gli altri
Giovanni dall'Agnello, nipote del fu Giovanni doge di Pisa. _Gabriello
Visconte_ restò padrone di Sarzana, ma per poco tempo, siccome appresso
diremo.

Il maggior fuoco in quest'anno fu nelle contrade di Verona e di
Padova[2264]. Aumentavansi ogni dì più le forze de' Veneziani, calavano
quelle del signore di Padova. Il crollo maggior nondimeno a lui venne
dall'essersi staccato da lui suo genero, cioè _Niccolò marchese_ di
Ferrara. Aveano le armi venete, per così dire, bloccata da lontano la
città di Ferrara, di modo che, trovandosi essa molto scarsa di grano,
nè potendone ricevere a cagion delle armi nemiche, que' cittadini
cominciarono a consigliare il marchese che si accordasse colla
repubblica. Se ne trattò, e la pace fu conchiusa nel dì 27 di marzo, ma
con delle condizioni svantaggiose al marchese, il quale, fra le altre
cose, dovette rimettere come era prima Rovigo e le terre dipendenti in
mano de' Veneziani. Rimase trafitto da immenso dolore a questa nuova
_Francesco da Carrara_; ma come uomo di gran cuore, corse subito colle
sue genti sul Polesine di Rovigo, prese alcune di quelle castella,
mise l'assedio allo stesso Rovigo. Il marchese, per far conoscere ai
Veneziani che contra del suo volere veniva fatta quell'irruzione, fu
necessitato a prender l'armi contra del suocero, tanto che il fece
sloggiar da quelle parti, ed eseguì puntualmente i patti della pace.
Era in questi tempi sommamente angustiato il territorio padovano
dalle armi venete, e nello stesso tempo un altro loro esercito con
_Francesco signore di Mantova_ tenea strettamente assediata Verona.
Essendo cresciuta a dismisura in quest'ultima città la fame, nel dì
22 di giugno si levò a rumore il popolo veronese, ed aprì la porta
del Vescovo al signore di Mantova e a Jacopo del Verme. Fu necessitato
_Jacopo da Carrara_ figliuolo del signor di Padova a ricoverarsi nella
fortezza di Castel Vecchio; ma non si credendo quivi sicuro, travestito
ne uscì per portarsi a Padova. Giunto a Cereta nel dì 26 di giugno,
e o per tradimento della guida, oppure perchè venne riconosciuto,
fu preso e condotto a Verona, e di là alle carceri di Venezia. Si
rendè col tempo la cittadella di Verona ai Veneziani, i quali intanto
spedirono a Padova _Galeazzo da Mantova_ con quelle genti d'armi che
non occorrevano più sul Veronese. _Paolo Savello_ lor generale, che
già avea occupati altri luoghi nel Padovano, ricevuto questo rinforzo,
spinse l'esercito suo fin sotto Padova, dandole molti assalti. A poco
a poco nel mese di agosto si renderono ai Veneziani le terre d'Este,
Montagnana ed altre, di modo che ogni dì più scemava il dominio di
Padova. Fece bensì _Francesco Terzo_ figliuolo di quel signore con
tutte le sue genti una sortita nel dì 21 d'esso mese addosso al campo
nemico, che vivea con troppa confidenza. Il macello della gente fu
grande, moltissimi i prigionieri, fra' quali lo stesso generale Paolo
Savello; ma, accorso Galeazzo da Mantova colle sue squadre, percosse i
vincitori sì fieramente, che ricuperò il Savello, e fece retrocedere
i Padovani con molta loro strage. Nel settembre Monselice, Legnago,
Cittadella, Castelbaldo ed altre castella vennero all'ubbidienza de'
Veneziani.

Tante disgrazie e il timore di peggio indussero finalmente Francesco
da Carrara a cercar pace dal senato veneto per mezzo di _Carlo Zeno_;
ed erano già come d'accordo ch'egli cedesse Padova, e ne ricevesse
sessanta mila fiorini d'oro, colla libertà d'andare ovunque gli
piacesse, e di asportare le suppellettili sue. Si pentì egli poco
dappoi, e si ostinò a giocar l'ultima carta, tradito dalle speranze
che gli davano i _Fiorentini_ e _Bucicaldo_ di soccorso; ma soccorso
che mai non venne, per le mutazioni seguite in Pisa, ed accennate di
sopra. Trovavasi allora la città di Padova sommamente afflitta dalla
fame, e più ancora dalla peste, la quale si fa conto che in quella
funesta congiuntura portasse al sepolcro ventotto mila persone. Però
quel popolo, anche per timore del sacco, sospirava ripiego a' suoi
guai. Gliel trovò un traditore capitano della porta di Santa Croce,
cioè Giovanni di Beltramino, il quale ordì un trattato con Galeazzo da
Mantova, rimasto comandante dell'esercito veneto, perchè Paolo Savello
avrà dato fine alla vita e al comando. Nella notte adunque precedente
al dì 17 di novembre, costui introdusse per le mura un corpo di
gente nemica, e, fatto giorno, Galeazzo entrò con più forze nel borgo
di Santa Croce. Si ritirò per questa improvvisata il Carrarese con
Francesco Terzo suo figliuolo nel castello, e tenne poi parlamento con
esso Galeazzo e coi provveditori veneti, di rendere loro esso castello
e la città con buoni patti, facendogli ognuno sperare buon trattamento
dal senato di Venezia. Ebbe salvocondotto per potere spedire a Venezia
ambasciatori, e li spedì, ma non poterono impetrare udienza. Andato
poi il Carrarese nel campo dei nemici col figliuolo, fu ivi tenuto a
bada, tanto che il popolo padovano, maneggiati i proprii interessi,
fece entrare nella città le bandiere di San Marco, e diede a' Veneziani
il possesso della città. Altrettanto fece Giacomo da Panego, con aprir
loro le porte del castello. Ora trovandosi l'infelice Carrarese in
mezzo a sì fiero naufragio, non sapea a qual partito appigliarsi,
se non che Galeazzo da Mantova il confortò e consigliò di passare a
Venezia per gittarsi a' piedi di quel senato, promettendogli perdono
e buoni effetti della benignità de' signori veneziani. Si portarono i
due Carresi colà in un ganzaruolo nel dì 30 di novembre, ed ammessi
all'udienza del _doge Michele Steno_, si prostrarono a' suoi piedi,
confessando la loro temerità, e addimandando misericordia e grazia.
Altra risposta non ebbero che rimproveri all'ingratitudine loro e
furono mandati nelle prigioni, dove era anche _Jacopo_ altro figliuolo
d'esso Francesco da Carrara, dove stettero sino al gennaio dell'anno
seguente nel continuo martirio della considerazione del precedente
felice loro stato, e dell'infelicissimo presente. Inclinava la
clemenza veneta a lasciar loro la vita; ma giunto a Venezia _Jacopo dal
Verme_, antico nemico della casa di Carrara, il quale dal servigio de'
Visconti era passato a quello de' Veneziani, aggiunse olio al fuoco,
ricordando a que' signori: _Che uomo morto non fa guerra_. Il perchè
nel consiglio dei dieci fu risoluta la lor morte, ed eseguita senza
dimora la sentenza contra di Francesco II padre nel dì 17 del suddetto
mese, che fu strangolato in prigione; nè gli mancarono peccati degni
dell'ira di Dio; e poscia nel dì 19 furono i suoi figliuoli _Francesco
III_ e _Jacopo_ tolti anch'essi di vita col laccio. Restarono altri due
figliuoli di Francesco II, cioè _Ubertino_ e _Marsilio_, da lui mandati
a Firenze, contra de' quali fu posta taglia. Il primo, infermatosi non
so di qual male in quella città, finì di vivere nel dì 7 di dicembre
del 1407. Marsilio, avendo nell'anno 1455 un trattato in Padova, si
portò a quella volta; ma scoperto nella villa di Carturo del territorio
padovano nel dì 17 di marzo[2265], preso e condotto a Venezia, lasciò
la testa sopra un palco nel dì 28 d'esso mese. Ed ecco dove andò a
terminare la tela degli ambiziosi disegni di Francesco Carrarese,
con ingrandimento notabile in terra ferma dell'inclita repubblica
di Venezia, che stese la sua signoria sopra le riguardevoli città di
Padova, Verona e Vicenza, ed anche sopra Feltro e Belluno, cedutele
dal duca di Milano, e collo sterminio della nobil casa da Carrara. Fu
un gran dire per tutta l'Italia del fine di questa tragedia. Occupate
poi le scritture del Carrarese, si scoprì che alcuni nobili veneti
il favorivano, e n'ebbero il dovuto gastigo. Lo stesso _Carlo Zeno_,
che pur tanto avea operato contra di lui, ebbe per questo non poche
vessazioni.

NOTE:

[2246] Delayto, Annal., tom. 18 Rer. Ital.

[2247] Raynaldus, Annal. Eccles. Antonii Petri Diar., tom. 24 Rer. Ital.

[2248] Leonardus Aretin., Hist. sui temp., tom. 19 Rer. Ital.

[2249] Vita Innocentii VII, P. II, tom. 3 Rer. Italic.

[2250] Leonardus Aretin., Hist. sui temp., tom. 19 Rer. Ital.

[2251] Theodoricus de Niem, Hist.

[2252] Bonincontrus, Annal., tom. 21 Rer. Ital.

[2253] Sozomenus, Hist., tom. 16 Rer. Ital.

[2254] Antonii Petri Diar., tom. 24 Rer. Ital.

[2255] Cronica di Bologna, tom. 18 Rer. Ital.

[2256] Annales Foroliviens., tom. 22 Rer. Ital.

[2257] Delayto, Annal., tom. 18 Rer. Ital.

[2258] S. Antonin., Par. III, tit. 22, cap. 4.

[2259] Georgius Stella, Annal. Genuens., tom. 17 Rer. Ital.

[2260] Ammirat., Istoria di Firenze, lib. 16. Bonincontrus, Annal.,
tom. 21 Rer. Ital. Sozomenus, Hist, tom. 16 Rer. Ital.

[2261] Gino Capponi, Istor., tom. 18 Rer. Ital.

[2262] Corio, Istoria di Milano.

[2263] Sozomenus, Istor., tom. 16 Rer. Ital.

[2264] Gatari, Istor. di Pad., tom. 17 Rer. Ital. Delayto, Annal., tom.
18 Rer. Ital. Redusius, Chron., tom. 19 Rer. Ital.




    Anno di CRISTO MCCCCVI. Indizione XIV.

    GREGORIO XII papa 1.
    ROBERTO re de' Romani 7.


Benchè dopo la fuga di _papa Innocenzo VII_ da Roma quel popolo tenesse
il pieno possesso e dominio di quella città, pure la pazza discordia
quivi più che mai imperversava[2266]. Temevano inoltre dell'insaziabil
ambizione del _re Ladislao_, dal cui presidio era occupato castello
Sant'Angelo. Ma avendo _Paolo Orsino_ messe in rotta le genti d'esso
re, e restando accertati i Romani che il buon papa non solamente niuna
mano avea avuta nella crudel bestialità di _Lodovico_ suo nipote, ma
l'avea al maggior segno detestata, pentiti delle insolenze usate contra
del papa medesimo, il mandarono a chiamar da Viterbo. Senza farsi molto
pregare, nel dì 15 di marzo si trasferì il pontefice a Roma[2267],
ed incredibil onore gli fu fatto. Formò poscia processo contra del
re Ladislao siccome perturbatore di Roma e dello Stato ecclesiastico;
il dichiarò decaduto dal regno, e privato di ogni privilegio. Strinse
parimente d'assedio castello Sant'Angelo. Per le quali cose Ladislao
giudicò meglio di pacificare il papa con un accordo, ch'egli poi
pensava di non mantenere, e mediatore ne fu Paolo Orsino. In tal
congiuntura fu restituito ad esso pontefice il castello suddetto
nel dì 9 d'agosto con giubilo universal de' Romani, e Ladislao venne
creato gonfaloniere della Chiesa. Ma poco potè poi godere di questo
buono stato Innocenzo, perciocchè fu rapito dalla morte nel dì 6 di
novembre: pontefice da tutti commendato per la sua mansuetudine, per
l'abborrimento alla simonia, e desideroso di far del bene a tutti.
Solamente l'aver egli alzato l'immeritevol suo nipote _Lodovico de'
Migliorati_ al grado di marchese della marca d'Ancona, che noi vedremo
poi signor di Fermo, e il non aver data mano all'estinzion dello
scisma, sminuirono non poco la gloria del suo pontificato. Non mancò
chi sparse sospetti d'averlo fatto avvelenare il _cardinal Cossa_
per timore di perdere la legazion di Bologna[2268]. Ma in que' tempi
era suggetta a simili dicerie la morte di cadauno de' gran signori.
Radunatisi nel conclave quattordici cardinali che si trovavano allora
in Roma, per desiderio di riunir la Chiesa divisa, e per secondar le
istanze di molti re e principi, che faceano premura di levar quello
scandalo[2269], tutti a gara si obbligarono con giuramento e voto,
che chiunque fossa eletto papa, rinunzierebbe la dignità, qualunque
volta anche l'antipapa facesse altrettanto, per devenire unitamente
col partito contrario all'elezion d'un indubitato pontefice[2270]: con
altri bei capitoli e restrizion di tempo, tutto per ben della Chiesa.
Restò dunque eletto nel dì 30 di novembre Angelo Corrano, cardinale di
santa Maria, di patria Veneziano, già vescovo di Venezia, ed allora
patriarca di Costantinopoli, persona dottissima nella teologia, e
tenuta in concetto di santa vita[2271], che prese il nome di _Gregorio
XII_. Fu egli creduto più d'ogni altro a proposito per togliere lo
scisma, e venne dipoi coronato nel dì 19 di dicembre. Non solamente,
fatto che fu papa, confermò il voto e la promessa di promuovere a tutto
potere l'union della Chiesa, ma ne scrisse ancora calde lettere ed
esortazioni all'antipapa e ai di lui cardinali, affinchè si mettesse
fine alla lor deplorabil divisione. Senza far caso dell'accordo fatto
nel precedente anno col popolo di Forlì[2272], _Baldassare Cossa_
cardinale legato di Bologna mandò il suo esercito nel gennaio di
quest'anno ai danni di quella città. Replicò poi la cosa nel dì 23
d'aprile, tanto che gli riuscì nel dì 19 ossia 29 di maggio[2273] di
sottomettere quella città ai suoi voleri, e tosto ordinò che quivi si
fabbricasse una cittadella.

Oltre a Parma e Reggio, siccome dicemmo, avea _Ottabuono de' Terzi_
occupata la città di Piacenza, mostrandosi, ciò non ostante, amico
di_ Gian-Maria Visconte_ duca di Milano. Anche _Facino Cane_ s'era
impadronito d'Alessandria, ma non perciò lasciava di mostrarsi aderente
ed unito con _Filippo Maria Visconte_ conte di Pavia. Per ordine di
Filippo, a mio credere, prese egli a liberar Piacenza dalla tirannia
d'Ottobuono, e a questo fine si mosse egli a quella volta con poderoso
esercito nel mese di maggio[2274]. Perchè Ottobuono non credea di
aver forze bastanti a resistergli, abbandonò Piacenza, ma col lasciar
ivi lunga memoria della sua crudeltà, perchè le fece dar, prima di
partirsi, un orrido universal sacco dalle sue genti d'armi, rapportato
all'anno seguente dalla Cronica di Bologna[2275], colla morte di molti
cittadini e col rubamento di molte zitelle. Giunto colà Facino[2276],
dacchè ebbe colla forza costrette alla sua resa tutte le fortezze, si
fece proclamar signore di quella città. Brutta scena si vide ancora
in Cremona nel dì 31 di luglio. Da _Gabrino Fondolo_ Cremonese restò
tradito _Carlo Cavalcabò_ signore di quella città; e fatto prigione
egli, Andrea e quattro altri di quella nobil casa, tutti furono
crudelmente privati di vita nelle carceri, impadronendosi in tal guisa
il tiranno del dominio di quella città. Fu in quest'anno[2277] afflitta
di molto la città di Genova dalla peste. Predicava nello stesso tempo
in quella città fra _Vincenzo Ferreri_ dell'ordine de' Predicatori, che
poi fu aggiunto al catalogo dei santi. Arrivò la moria anche a Savona,
e cagion fu che _Benedetto antipapa_ ivi dimorante scappasse a Monaco,
indi a Nizza, e finalmente a Marsilia. Abbiamo il suo Itinerario, da
me dato alla luce[2278]. Erasi intanto partito, perchè disgustato,
dal servigio de' Veneziani _Galeazzo da Mantova_, uno de' più prodi
condottieri d'armi che si avesse allora l'Italia, e che già vedemmo
aver terminata la guerra di Padova in favor d'essi Veneziani[2279].
Acconciatosi col duca di Milano, fu spedito a soggiogare i villani
di una valle di Bergamo, oppur della Riva di Trento, che s'erano
ribellati. Vi lasciò la vita ucciso da quella gente; e i Padovani
credettero ciò vendetta di Dio, per aver egli, come diceano, sotto
la parola tradito Francesco da Carrara già loro signore. Secondochè
abbiamo dagli Annali di Lorenzo Bonincontri[2280], essendo morto
_Raimondo Orsino_ potente principe di Taranto, con lasciar dopo di sè
_Gian-Antonio_ e _Gabriello_ figliuoli di tenera età e una figliuola,
il _re Ladislao_ nella primavera di questo anno volle profittar di
tale occasione, e andò a mettere il campo intorno a Taranto. Prese
tutte le castella di quel territorio. Impadronissi ancora di Conversano
e di Sant'Angelo. Dopo lunga difesa entrò per tradimento anche
nella città di Taranto. Si ritirò allora co' figliuoli nel castello
_Maria_ vedova del suddetto Raimondo. Possedeva ella un gran tesoro,
ed anche era dotata di rara bellezza e di distinta nobiltà. Perciò
Ladislao, volonteroso di dar fine a quella guerra, e di mettere le
mani in quell'oro, si esibì di prenderla per moglie. Accettata la
proposizione, egli la sposò, e da lì a due mesi la condusse a Napoli,
dove con grande onore fu ricevuta. Da Sozomeno[2281], dall'autore de'
Giornali Napoletani[2282] e dalla Cronica di Bologna[2283] tali nozze
son differite all'anno seguente. Il testo del Bonincontro è slogato in
questi tempi.

Dappoichè i Fiorentini ebbero fatto un copioso ammasso di genti
d'armi e provvigione di viveri per l'impresa di Pisa[2284], nel dì 4
di marzo andarono a piantar l'assedio intorno a quella città, città
mal preparata, perchè per varii sinistri avvenimenti le erano mancati
i soccorsi di gente per terra, e quelli della vettovaglia per mare.
Tuttavia i cittadini per l'inveterato odio verso de' Fiorentini si
accinsero ad una valorosa difesa. _Luca del Fiesco_ era generale
de' Fiorentini. _Sforza da Cotignola_ con Micheletto suo parente, e
Tartaglia, condottieri di gente, erano anch'essi al loro servigio. Un
dì che i Pisani aveano fatta una sortita, esso Sforza e Tartaglia con
tal vigore, benchè inferiori di gente, gli assalirono e sbaragliarono,
che non venne lor voglia da lì a molto tempo di uscire dalla città.
Insorse poi discordia, anzi implacabil nemicizia fra questi due
capitani, e convenne separarli. Mandò intanto il duca di Borgogna ad
intimare a' Fiorentini che Pisa era sua; ma questi se ne risero, nè
lasciarono per questo di continuar le offese e gli assalti. Cresceva di
dì in dì maggiormente la fame nella misera città, e giunse a tal segno,
che per difetto di cibo mancava di vita la povera gente per le strade.
Ora _Giovanni Gambacorta_, doge ossia capitano del popolo, pensò allora
a profittar per sè stesso nella rovina della patria; e segretamente
inviata persona a trattar coi Fiorentini, vendè lor Pisa per cinquanta
mila fiorini d'oro, oltre ad alcune castella, che doveano restare in
suo dominio, con altri suoi vantaggi[2285]. Pertanto nel dì 9 d'ottobre
aperta una porta di Pisa, quel popolo, senza essere prima informato
del contratto, vide entrare a bandiere spiegate l'esercito fiorentino,
e prendere il possesso della città con sì buona disciplina, che niuno
sconcerto ne seguì; ed arrivate poi carrette di pane, attesero tutti
a cavarsi la fame, per cui la maggior parte erano divenuti scheletri.
In questa maniera l'antica e già sì possente città di Pisa giunse a
perdere la sua libertà, ma col guadagno di veder cessate le tante sue
gare civili, e con accrescimento grande di gloria e potenza dalla parte
dei Fiorentini. Da orribil pestilenza fu in quest'anno afflitta la
città di Milano[2286]. Quivi, oltre a ciò, tutto era in disordine per
la discordia de' Guelfi e Ghibellini.

NOTE:

[2265] Delayto, Annal., tom. 18 Rer. Ital.

[2266] Raynaldus, Annal. Eccles. Aretinus, Histor. sui temp., tom. 19
Rer. Ital. Theodoricus de Niem, Histor.

[2267] Antonii Petri Diar., tom. 24 Rer. Ital.

[2268] Cronica di Bologna, tom. 18 Rer. Ital.

[2269] Leonardus Aretin., Hist., tom. 19 Rer. Ital. Theodor. de Niem,
Histor. Gobelinus.

[2270] Vita Innocentii VII, P. II, tom. 3 Rer. Ital.

[2271] Sozomenus, Istor., tom. 16 Rer. Ital.

[2272] Matth. de Griffon., Chron., tom. 18 Rer. Italic. Delayto,
Annal., tom. eod.

[2273] Annal. Foroliviens., tom. 22 Rer. Ital.

[2274] Delayto, Annal., tom. 18 Rer. Ital.

[2275] Cronica di Bologna, tom. eod.

[2276] Ripalta, Annal. Placent., tom. 20 Rer. Ital.

[2277] Georgius Stella, Annal. Genuens., tom. 17 Rer. Ital.

[2278] Itinerar. Benedicti Antipapae, P. II, tom. 3 Rer. Ital.

[2279] Annal. Forolivienses, tom. 22 Rer. Ital.

[2280] Bonincontrus, Annal., tom. 21 Rer. Ital.

[2281] Sozomen., Hist., tom. 16 Rer. Ital.

[2282] Giornal Napolet., tom. 23 Rer. Ital.

[2283] Cronica di Bologna, tom. 18 Rer. Ital.

[2284] Gino Capponi, Istor., tom. 16 Rer. Ital. Bonincontrus, Annal.,
tom. 21 Rer. Ital. Sozomenus, Hist., tom. 16 Rer. Ital. Poggius et
alii.




    Anno di CRISTO MCCCCVII. Indizione XV.

    GREGORIO XII papa 2.
    ROBERTO re de' Romani 8.


Una speciosa apparenza di vedere in quest'anno il termine dello scisma
diedero amendue i contendenti del papato[2287]. A udir le loro parole,
lettere ed ambascerie, si scorgevano pronti cadauno a spogliarsi del
manto pontificio. _Papa Gregorio XII_, per ben accertare il pubblico
della sua buona intenzione, spedì _Antonio vescovo_ di Modena suo
nipote con altri due ambasciatori a Marsilia[2288] per convenire
coll'_antipapa Benedetto_ del luogo, dove s'avea a tenere il congresso
fra loro. Si stabilì che amendue venissero alla città di Savona; e
Teodorico da Niem[2289] rapporta i capitoli formati per la maniera
con cui doveano gli emuli venire, stare e regolarsi nel progettato
loro abboccamento. Furono accettati e confermati da papa Gregorio, il
bello fu che questo futuro viaggio a Savona servì ad esso pontefice
di colore e pretesto per intimar le decime a tutto il clero d'Italia,
Sicilia, Dalmazia, Ungheria ed altri paesi, come costa dai documenti
rapportati dal Rinaldi. E perciocchè i prelati per le lunghe passate
guerre trovandosi impoveriti, allegavano l'impotenza di pagare, non
erano ascoltate le lor querele e ragioni; la pena della privazion
degli uffizii, intimata a chiunque fosse renitente, obbligò ciascuno
a soddisfare. Moltissimi perciò venderono i vasi e paramenti sacri
delle lor chiese, come attesta l'autore della Vita d'esso pontefice.
Teodorico da Niem aggiugne che le chiese e i monisteri di Roma furono
obbligati ad impegnare od alienare le lor sacre suppellettili e molti
dei loro poderi. Servì poi questo ammassamento di danaro a far vivere
lautamente e splendidamente esso papa, la comitiva de' suoi nipoti,
e la sua gran famiglia, di modo che consumava egli più in zucchero
che non aveano fatto i suoi predecessori in vitto e vestito. E da lì
a pochi mesi si videro i di lui nipoti secolari abbandonarsi ad ogni
forma di lusso con pompa di numerosa servitù e di cavalli. Ingrato
ancora verso _Innocenzo VII_ suo predecessore, che lo avea esaltato,
cacciò di corte la di lui famiglia e il nipote. Privò della marca di
Ancona _Lodovico de' Migliorati_ altro di lui nipote, il quale, con
raccomandarsi alla protezione del _re Ladislao_, occupò Ascoli e Fermo.
Tolse ancora la camerlengheria ad un altro nipote d'esso Innocenzo,
e la conferì ad _Antonio_ suo nipote. Bene è che il lettore sappia
tutte queste particolarità, acciocchè, vedendo poi deposto questo papa
dai cardinali zelanti, comprenda che fu abbassato uno, il quale in
apparenza era uomo santo, ma senza che i fatti corrispondessero a sì
vantaggioso concetto.

Non piacque ad esso re Ladislao la convenzion fatta da Gregorio XII
di passare a Savona per trattare coll'antipapa, perchè temeva che
i Franzesi carpissero in quel congresso, qualche capitolo in favore
della casa d'Angiò, pregiudiziale a' suoi diritti. Ora, per fargli
paura ed imbrogliar le carte, fece che nel dì 17 di giugno[2290] i
Colonnesi ed altri nobili romani entrassero per un pezzo di muro rotto
nella città di Roma. Diedero alle armi i Romani; il papa si ritirò in
castello Sant'Angelo. Nel dì seguente _Paolo Orsino_, ch'era al soldo
del medesimo papa, andò ad attaccar battaglia co' nemici, li mise
in rotta e fece prigioni _Giovanni, Niccolò_ e _Corradino Colonnesi,
Antonio Savello, Jacopo Orsino_ ed altri baroni romani, ad alcuni de'
quali fu tagliata la testa, ad altri restituita per danari la libertà.
Credettero alcuni che questo badalucco fosse seguito di concerto fra
il papa e Ladislao; ma Leonardo Aretino[2291], che si trovava in Roma,
attribuisce la trama ai soli parenti del papa, senza che egli ne avesse
contezza. Vennero poi gli ambasciatori del re di Francia nel mese di
luglio a sollecitar Gregorio pel divisato congresso, giacchè Antonio
Corrario suo nipote avea largamente spacciata a Parigi la prontezza
di suo zio alla cessione; ma Gregorio cominciò a mettere in campo
delle difficoltà, e a produr diffidenze di Savona, proponendo altri
luoghi. E perciocchè Paolo Orsino l'inquietava non poco pel soldo
non pagato della sua condotta, ascendente a sessanta mila fiorini
d'oro, nel dì 9 di agosto co' suoi cardinali se n'andò a Viterbo, e
di là nel settembre passò a Siena, ove fermò la sua residenza. Colà
furono a trovarlo di nuovo gli ambasciatori dell'antipapa e del re
di Francia, a' quali rispose ad aperta ciera di non voler Savona.
Fu proposto d'andare a Lucca, o a Pietra Santa, e si convenne che
papa Gregorio si trasferirebbe all'ultimo d'essi luoghi, e Benedetto
antipapa a Porto Venere; ma si consumarono più mesi in pretensioni,
perchè Gregorio voleva prima in sua mano tutte le fortezze di Lucca: al
che _Paolo Guinigi_ signore di quella città non si sapeva accomodare.
Nè bastarono i suddetti ambasciatori, co' quali s'unirono anche
quelli di Venezia, per muovere Gregorio a partirsi di Siena. Intanto
passarono i termini già accordati pel congresso di Savona[2292],
dove s'era portato l'astuto antipapa circa il principio d'ottobre,
sparlando forte dell'avversario, quantunque neppur egli si sentisse
voglia alcuna di rinunziare il papato, menando a mano chi forse gli
credea. Certo nel cuore di tutti e due più poteva l'ambizione che la
religione. Lasciossi ben intendere papa Gregorio, stando in Siena, che
avrebbe rinunziato[2293], purchè fossero a lui riservati i vescovati
di Modone e Corone, e l'arcivescovato di Jorch in Inghilterra creduto
allora vacante, benchè tal non fosse, con altre rendite; o purchè a'
suoi nipoti fossero concedute in vicariato le città di Faenza, Forti,
Orvieto, Corneto ed altri luoghi. Ma i saggi cardinali non crederono di
aver tanta autorità da poter promettere ed eseguir le promesse. L'amor
de' parenti, siccome vediamo, facea perdere a questo pontefice di mira
il buon cammino; e si sa che eglino tutto dì gli mettevano davanti agli
occhi pericoli e rovine, s'egli dimetteva la sacra tiara[2294]. Ora
l'antipapa per far bene credere quanto contrario l'animo di Gregorio,
altrettanto disposto il suo alla riunione, giacchè l'altro non si volea
ridurre in Savona, venne maggiormente ad avvicinarsi a lui[2295]; cioè
servito da sei galee passò a Genova, e nel dì 20 di dicembre vi fece la
sua solenne entrata.

_Paolo Orsino_ in quest'anno con due mila lancie andò a Toscanella,
dove fu ben ricevuto da quel popolo[2296]. Ma da lì a qualche tempo,
col pretesto che quei cittadini avessero tramata contra di lui una
congiura, mise a sacco tutta quella nobil terra, e se ne fece padrone.
_Luigi de' Casali_ nel mese d'ottobre[2297] uccise _Francesco_ suo
zio, oppur cugino, signore di Cortona, e ne usurpò egli il dominio.
_Lodovico de' Migliorati_, siccome già accennai, divenuto signore
d'Ascoli, in premio d'aver ceduta quella città al re Ladislao, fu
creato conte di Monopello; ma poco ne godè, perchè Ladislao, a cui il
mancar fede poco costava, gli ritolse quello Stato. Altre terre della
marca d'Ancona furono prese da esso re; e _Berardo Varano_, signore
di Camerino, collegatosi con lui, e ribellatosi al papa, s'impossessò
anch'egli di varii luoghi. Dopo la perdita di Pisa era venuto a Milano
_Gabriello Maria Visconte_, e, raccomandatosi al duca _Giovanni-Maria_
suo fratello, fu creato suo consigliere, e crebbe molto in autorità.
Si prevalsero della di lui lontananza i Genovesi[2298], e _Bucicaldo_
lor governatore, per impadronirsi di Sarzana, città rimasta in
potere d'esso Gabriello. Il danaro fece tutto; e i governatori di
quelle fortezze l'un dietro all'altro nel mese d'agosto, ricevuto
il contante, le consegnarono ai Genovesi, i quali ne presero il
possesso a nome proprio e del re di Francia. Durava la confusione,
anzi più che mai cresceva in Milano per le opposte fazioni de' Guelfi
e Ghibellini[2299], mancando maniere al giovinetto duca di calmare
i loro tumulti. Lo stesso castello fortissimo di porta Zobia a lui
non ubbidiva. Mostravano tutti in apparenza qualche rispetto a lui,
e che i loro fossero movimenti privati per atterrar cadauno la parte
contraria. Intanto _Facino Cane_ gran guerriero di questi tempi, che,
per attestato di Andrea Redusio[2300], si potea appellare un altro
Alessandro, venne a Milano in soccorso de' Ghibellini con ischiere
numerose di armati. Allora fu[2301] che, veggendosi a mal partito,
i Guelfi, ricorsero per aiuto a _Jacopo del Verme_, e questi con
ingorde promesse trasse colà _Ottobuono de' Terzi_ con altre brigate
di combattenti. Trovandosi Ottobuono in vicinanza di Binasco, terra
occupata da Facino e da Gabriello Maria Visconte[2302], nel dì 21 di
febbraio si mosse in ordinanza di battaglia per assalire il nemico
Facino; e per accidente anche Facino era in armi co' suoi per fare lo
stesso. Incontratisi dunque gli eserciti, ne seguì un crudel fatto di
armi con istrage e prigionia di moltissimi. La notte sola cessar fece
il combattimento. Era toccata la peggio ad Ottobuono, ed, irritato
per questo, dopo aver ricevuto un rinforzo da Jacopo del Verme, andò
con gran furore, non so se in quella oppure in altra notte, ad assalir
di nuovo il campo di Facino sul primo sonno. Non si aspettava Facino
questa scortese visita; e però furono ben tosto messe in rotta le sue
genti. Vi restarono prigionieri circa mille uomini d'armi; Facino si
ricoverò in Binasco; _Marquardo dalla Rocca_, valoroso condottiere
d'armi, fatto prigione, ed interrogato da Ottobuono, ove fosse Facino,
rispose di non saperlo, e quand'anche lo sapesse, che non l'avrebbe
rivelato. L'infuriato Ottobuono allora gli passò colla spada la gola,
e il lasciò morto. Ritirossi Facino ad Alessandria; Ottobuono per opera
del Verme fu introdotto in Milano. Di che peso fosse costui, non tardò
quel popolo a sentirlo. Si studiarono i cittadini di farlo partire,
ma non partì senza aver prima cavato dalle borse più di cento mila
fiorini d'oro; e poi si unì a Monza con _Astorre Visconte_ bastardo di
Bernabò, per far guerra a Milano. Racconto io in poche parole tutti
questi fatti, perchè l'assunto mio non mi permette di più. Nè si dee
tacere che Jacopo del Verme, già passato al soldo de' Veneziani, e
spedito in Levante contro de' Turchi, quivi lasciò poi gloriosamente la
vita. In questo anno a dì 17 di marzo _Francesco da Gonzaga_ signore
di Mantova, principe assai rinomato pel suo valore, terminò la sua
vita, con succedere a lui _Gian-Francesco_ suo figliuolo in età di
circa quindici anni[2303]. Corse subito a Mantova _Carlo Malatesta_,
siccome zio materno d'esso novello principe, per dare buon sesto a quel
governo. Erasi intanto ritirato a Parma Ottobuono, e perchè il costume
suo era di vivere di rapine, passò con più di due mila cavalli, benchè
nemicizia dichiarata non vi fosse, sul territorio della Mirandola e di
San Felice, fermandosi quivi più d'un mese. Immenso fu il saccheggio
ch'egli diede non solamente a quella contrada, ma anche a tutto il
basso Modenese. Nè bastò questo alla crudel prepotenza. Sette navi
grosse di mercatanti milanesi e veneziani, cariche di mercatanzie per
valore di più di cento cinquanta mila fiorini d'oro, andavano giù per
Po alla volta di Venezia. Aveano passaporto dello stesso Ottobuono, e
a nulla servì; tutto fu preso dall'insaziabile ed infedel tiranno.

NOTE:

[2285] Georgius Stella, Annal. Genuens., tom. 17 Rer. Ital.

[2286] Corio, Istoria di Milano.

[2287] Raynaldus, Annal. Eccles.

[2288] vita Gregorii XII, P. II, tom. 3 Rer. Ital.

[2289] Theodoricus de Niem, Hist.

[2290] Antonii Petri Diarii, tom. 24 Rer. Ital.

[2291] Leonardus Aretinus, tom. 19 Rer. Ital.

[2292] Bonincontrus, Annal., tom, 21 Rer. Ital.

[2293] Theodoric. de Niem, lib. 3, cap. 23.

[2294] Sozomenus, Hist., tom. 16 Rer. Ital.

[2295] Georgius Stella, Annal. Genuens., tom. 17 Rer. Ital.

[2296] Sozomenus, Hist., tom. 16 Rer. Ital.

[2297] Ammirato, Istor. Fiorentina, lib. 17.

[2298] Georgius Stella, Annal. Genuens., tom. 17 Rer. Ital.

[2299] Corio, Istor. di Milano.

[2300] Redus., Chron., tom. 19 Rer. Ital.

[2301] Billius, Hist., lib. 2, tom. 19 Rer. Ital.

[2302] Delayto, Annal., tom. 18 Rer. Ital.




    Anno di CRISTO MCCCCVIII. Indizione I.

    GREGORIO XII papa 3.
    ROBERTO re de' Romani 9.


Tanto tempestarono i cardinali zelanti del ben della Chiesa, e gli
ambasciatori di varii principi, che _papa Gregorio_ contro suo genio
deliberò di muoversi da Siena per passare a Lucca[2304], affine di
maggiormente avvicinarsi all'avversario _antipapa Benedetto_, il quale
sul fine dell'anno precedente co' suoi cardinali era venuto a Porto
Venere. Fu quel verno dei più rigorosi che mai si fossero provati,
perchè tutta la riviera di Genova (cosa ben pellegrina) era coperta di
ghiaccio e neve; e nel territorio di Siena, affinchè potesse passare
il papa[2305], bisognò rompere coi picconi il ghiaccio. Giunse egli
a Lucca nel dì 26 di gennaio, e durante questa tal quale vicinanza
i due contendenti del papato giocavano a chi sapea più di scherma
per iscreditar l'avversario, e ributtar sopra di lui la non seguita
concordia. Gregorio si copriva col mantello della paura, allegando
che non v'era sicurezza per lui in luoghi marittimi, dove comandava
_Bucicaldo_; e l'antipapa teneva al suo servigio molte galee: e in
parte non aveva il torto[2306]. Vicendevolmente l'antipapa, che, più
astuto dell'altro, era venuto a Sarzana, ricusava ciò che Gregorio
voleva, accettava ciò che era ricusato dall'altro. E proposto per
luoghi di abboccamento Pietra Santa, Carrara, Lavenza, Motrone, Livorno
e Pisa, gran tempo s'andò disputando, senza che mai si potessero
accordar fra loro. Facevano essi un passo innanzi e due indietro,
perchè sempre veniva in campo qualche sutterfugio. Per non poter di
meglio, fu preso il ripiego di trattare anche in lontananza de' punti
principali dell'accordo; ma data oggi una parola, domani si mutava, di
modo che fu conchiuso di dar tutto in iscritto. Indarno ancor questo.
Erano amendue risoluti d'ingannare l'un l'altro, e in fine il pubblico,
perchè niun d'essi volea spogliarsi di quella splendida tiara, e
neppure un d'essi mai si ridusse a dir chiaramente che rinunzierebbe.
Durante questo conflitto, i buoni cardinali e gli ambasciatori non si
davano posa per muovere due colonne fitte sulla base dell'ambizione, e
si affliggevano al veder buttati al vento tanti lor passi, preghiere
ed insinuazioni. Giunse anche un predicator lucchese sul pulpito
alla presenza del papa fino a riprenderlo in maniera intelligibile di
spergiuro, di fede mentita e di voto trasgredito. Se l'ebbe tanto a
male Gregorio, che fece carcerar l'oratore ardito, e per più giorni
appena il tenne vivo con un tozzo di pane e di acqua; anzi, se non
era _Paolo Guinigi_ signor di Lucca, che s'interpose, fu creduto che
l'avrebbe fatto morire: cosa che alterò e stomacò forte tutta la corte
pontificia. Ciò che finalmente fece sciogliere in nulla tutto questo
grande apparato, l'intenderanno ora i lettori.

Dalla parte dell'antipapa Benedetto il re di Francia co' più
assennati suoi consiglieri trovarono la via di scoprire il di lui
finto cuore[2307]. Nel gennaio di quest'anno pubblicarono un editto,
in cui era ordinato di negar l'ubbidienza all'uno e all'altro de'
papi, se prima dell'Ascension del Signore, cioè del dì 24 di maggio,
non era seguita l'unione. Di ciò informato Benedetto, fece nel dì
14 d'esso maggio presentare al re un breve, in cui scomunicava chi
avesse rigettata la conferenza, ed approvata quella della cessione,
e sottratta a lui l'ubbidienza. Di più non vi volle perchè il re col
parlamento e colla Sorbona dichiarasse l'antipapa come scismatico
ostinato, eretico, perturbator della pace della Chiesa, e perciò nol
riconoscessero da lì innanzi per papa. Dall'altro canto avvenne che
esso Benedetto, assistito da Bucicaldo governatore di Genova, spedì
undici galee alla volta di Roma con disegno di sorprendere quella
città, e di torla all'avversario. Il colpo andò fallito, perchè poco
prima altri l'aveva occupata. E questi fu _Ladislao re_ di Napoli,
il quale, dopo aver presa per forza Ostia nel dì 16 di aprile, con
possente armata di cavalleria e fanteria, e alquante galee pel Tevere,
andò a mettere il campo sotto Roma[2308]. Era la città difesa da _Paolo
Orsino_: ma, lasciatosi egli guadagnar dal danaro e dalle offerte di
Ladislao, ne spalancò le porte nel dì 21 d'esso mese alle milizie
di lui. V'entrò poscia lo stesso re solennemente nel dì 25 sotto
il baldacchino portato da' nobili romani, e gran festa ne fece il
popolo. Era dianzi fuggito di Roma il cardinale di Sant'Angelo vicario
del papa; ma in mano de' suoi uffiziali restò castello Sant'Angelo.
Fermossi il re in Roma sino al dì 23 di giugno, nel qual tempo creò
nuovi conservatori della città, e, disposto a sua voglia quel governo,
se ne tornò a Napoli. Un gran dire per tal novità fu dappertutto. Papa
Gregorio, per la spedizion fatta dall'avversario Benedetto delle galee
a Roma, pubblicamente gliene fece un reato[2309], con licenziare per
questo i di lui ambasciatori, e senza voler più udire parola d'unione.
All'incontro Benedetto rispondeva d'avere in ciò aderito alle istanze
di Paolo Orsino, ossia de' Romani, che aveano implorato il suo aiuto,
vedendo venire armato Ladislao contro della città. Il bello fu che
corse sospetto[2310] avere il re Ladislao, di concerto col pontefice
Gregorio, occupata Roma a fin di disturbare il congresso fra i due
papi. Almen sembra certo, per testimonianza di Teodorico da Niem[2311],
che i parenti di Gregorio, i quali raggiravano il povero vecchio papa,
e frastornavano ogni buona di lui intenzione, mostrarono non poco
giubilo dell'occupazion di Roma fatta da Ladislao; e questi ancora si
mostrò per qualche tempo protettore di Gregorio. Nè qui si fermarono i
passi del medesimo re. Le città di Perugia, Orta, Amelia, Terni, Todi
e Rieti se gli diedero senza sfoderare la spada.

Per le cose suddette già s'era spenta ogni speranza dell'union della
Chiesa. Un altro avvenimento si aggiunse che maggiormente sconcertò
gli affari. Verso la metà di quaresima papa Gregorio si lasciò
intendere di voler creare de' nuovi cardinali. Perchè ciò dava assai a
conoscere quanto egli fosse alieno dalla cession del papato, e molto
più perchè ciò era contrario alle promesse e al giuramento da lui
fatto di non crearne, i vecchi cardinali se ne sdegnarono forte, e
ricusarono d'intervenire al concistoro. Differì il papa l'esecuzion del
disegno fin dopo l'ottava di Pasqua; ed allora, intimato sotto altro
pretesto il concistoro, cominciò a nominar quattro nuovi cardinali.
S'alzarono tosto i vecchi porporati per uscirne, e trovarono serrate
le porte. Finalmente dopo gran rumore uscirono, e il papa da lì a
pochi giorni preconizzò i suddetti nuovi cardinali senza l'assistenza
ed approvazione dei vecchi. Da ciò prese motivo il cardinal di Liegi
di ritirarsi da Lucca a Librafatta sul Pisano[2312], dove corsero le
genti del nipote del papa per fermarlo, e spogliarono parte della sua
famiglia, e poi la sua casa in Lucca. Paolo Guinigi, che non voleva
liti co' Fiorentini per la turbata giurisdizione, fece carcerare
i famigliari del nipote pontificio, e permise che sei altri de'
vecchi cardinali uscissero di Lucca. Si ricoverarono tutti a Pisa,
spalleggiati da' Fiorentini, e pubblicamente fecero un'appellazione
al concilio e papa futuro. Contra di questo appello e delle ragioni
addotte da quei porporati uscirono scritture, rapportate dal
Rinaldi[2313], per giustificar papa Gregorio, ed anch'egli dal suo
canto pubblicò varii monitorii contra de' fuggiti cardinali. Al vedersi
in tale stato esso papa, giudicò che non gli convenisse l'ulterior
soggiorno in Lucca, e scrisse al re Ladislao[2314] che gli mandasse
una convenevole scorta d'armati per guardia nel suo cammino. Si
opposero i Fiorentini, e spedirono essi un corpo di gente con ostaggi
per iscortarlo. Intanto si seppe che il suo avversario Benedetto,
dappoichè intese come i Franzesi gli aveano sottratta l'ubbidienza, non
fidandosi più di tornare ad Avignone, s'era imbarcato, ed avea[2315]
nel dì 17 di giugno fatto vela, senza toccar Genova, alla volta di
Perpignano. Da lui parimente, d'ordine del re di Francia, si ritirarono
tutti i cardinali franzesi del suo seguito, e, passati a Pisa, si
unirono qui coi cardinali ribellati a papa Gregorio. Finalmente si
mosse da Lucca anche esso papa nel dì 14 di luglio, e senza inviarsi
per la Romagna verso la Marca, come pareva sua intenzione, perchè
da Carlo Malatesta gli venne avviso che _Baldassare Cossa_ legato di
Bologna gli tendeva insidie, andò a dirittura a Siena, dove entrato
nel dì 19 d'esso mese, ricevette molti onori e finezze da quel popolo.
Quivi nel settembre pubblicò una bolla contra dell'ambizioso cardinal
Cossa[2316], raccontando le varie di lui iniquità, con privarlo della
legazione di Bologna, e dichiararlo ribello e nemico suo. Se ne rise
il Cossa, fece levar da Bologna le armi del papa, strinse in questi
medesimi tempi lega co' Fiorentini per opporsi ad ogni tentativo del re
Ladislao, e per sostener sè stesso nel dominio, ossia nella tirannia di
Bologna, Faenza e Forlì. Dopo aver dipoi ricusato papa Gregorio[2317]
di voler assistere al concilio intimato in Pisa dai cardinali dell'una
e dell'altra ubbidienza, ne pubblicò egli uno da tenersi o in Aquileia
o in Romagna; fulminò ancora la scomunica e la privazion del cappello
contra de' suoi nel dì 11 d'ottobre. A questi aveva egli sostituiti
altri nove cardinali. Invitato poscia Gregorio a Rimini da Carlo
Malatesta, colà si portò nel dì 3 di novembre, perchè non si credeva
abbastanza sicuro in Siena.

Portossi in quest'anno a Genova _Gabriello Maria Visconte_ cacciato da
Milano, per fare istanza a quel governatore di ottanta mila fiorini
d'oro a lui dovuti da' Fiorentini per la cession di Pisa, dei quali
era mallevadore lo stesso _Bucicaldo_, e per dimandarne rappresaglia.
Tenuto fu a mano alquanti dì, finchè Bucicaldo, che non era allora
in Genova, restò informato di tutto, e mandò al suo luogotenente le
risoluzioni sue[2318]. Fu dunque per ordine di lui preso Gabriello
nel dì 16 di novembre; ed essendogli apposto, che fosse ito a Genova
a petizion di _Facino Cane_ per togliere quella città ai Guelfi, e
darla ai Ghibellini, messo alla corda, con belle promesse fu indotto
a confessare il fatto, di cui era affatto innocente[2319]. Gli fu
poi tagliata la testa nel dì 25 di dicembre; tutto il suo avere fu
occupato, e Bucicaldo pretese poi dai Fiorentini la gran somma da
loro dovuta a quell'infelice giovane. Non più di ventidue anni avea
egli allora, e ben conobbe ognuno che non era cosa da lui il trattato
che gli fu apposto; laonde per tanta ingordigia ed iniquità crebbe il
discredito di Bucicaldo, il quale nell'anno presente, inerendo agli
ordini del re di Francia, levò l'ubbidienza all'antipapa Benedetto.
Giurò ben di farne vendetta Facino Cane, e mantenne poi la promessa. In
mezzo alle guerre civili si trovava intanto _Giovanni Maria Visconte
_duca di Milano, e specialmente odio grande nudriva contra di lui il
suddetto Facino, perchè, chiamato a Milano, corse pericolo d'essere
tradito e di lasciarvi la vita. La fuga il salvò, e da lì innanzi si
dichiarò nemico non solamente del duca, ma anche di _Filippo Maria_
conte di Pavia, suo fratello. Se l'intendeva egli con _Castellino
Beccaria_, prepotente cittadino di Pavia, ed amendue tramarono quanti
inganni poterono per mettere le mani addosso al prefato Filippo
Maria giovane inesperto. Ma il governator del castello, in cui
stava ristretto esso Visconte, nol volle mai lasciar uscire di là; e
perchè alla salvezza di questo principe contribuì non poco _Francesco
Carmagnuola_, allora soldato di lui, col tempo ascese poi a grandi
onori, siccome vedremo[2320]. Ora Facino Cane, unito con _Teodoro
marchese_ di Monferrato, con _Astorre Visconte_ occupator di Monza, con
_Francesco Visconte_ ed altri nobili milanesi Ghibellini fuorusciti,
gran guerra fece in quest'anno al duca Giovanni Maria e ai Guelfi
allora dominanti in Milano, de' quali era capo _Antonio Visconte_. In
tali angustie fu consigliato il duca di appoggiarsi alla potente casa
de' Malatesti, cioè a Carlo signor di Rimini, uno de' più saggi e prodi
signori che si avesse allora l'Italia, e a _Pandolfo Malatesta_ signore
di Brescia, il quale nell'anno presente entrò ancora in possesso della
città di Bergamo, a lui venduta da _Giovanni de' Soardi_[2321]. Per
istrignere poi maggiormente questa lega ed amicizia, il duca nel dì
8 di luglio prese per moglie _Antonia_, figliuola di _Malatesta de'
Malatesti_ signor di Cesena, la quale dimorava allora in Brescia presso
Pandolfo suo zio. Avendo egli in fatti eletto per suo governatore e
difensore Carlo Malatesta, questi senza perdere tempo pose l'assedio al
castello di Milano, detenuto allora da Gabriello Visconte menzionato
di sopra e da Antonio Visconte. Furono costoro obbligati alla resa.
Il Corio scrive nel mese di novembre, ma il Delaito, scrittore
contemporaneo, mette ciò nel mese di febbraio. Gabriello fu inviato
a' confini in Piemonte, e fece poi la morte che abbiam detto. Antonio
Visconte fu inviato a Ferrara, ma poi, richiamato a Milano, ivi perdè
la vita. Con tutta nondimeno l'assistenza dei Malatesti, il duca di
Milano si trovò per tutto quest'anno in gravissime angustie per la
smoderata carestia che affliggeva la città di Milano e il resto de'
suoi Stati, e per le forze de' nemici suoi, cioè di Facino Cane, che,
impadronitosi di Novara, da quella parte gli era addosso con potente
esercito, e di Astorre Visconte, che con altra armata scorreva di tanto
in tanto sino alle porte di Milano. Anche _Giovanni da Vignate_ tiranno
di Lodi gli mosse guerra. Monza indarno fu assediata, e finì l'anno
senza che alcun alleviamento si provasse a tante discordie e guai.

In questi tempi _Ottobuono de' Terzi_ tiranno di Parma e di Reggio,
non volendo stare in ozio, fece nel mese d'aprile una irruzione
nuova nel territorio di Modena[2322] mettendo tutto a sacco, senza
riguardo alla pace che durava col _marchese Niccolò_ di Ferrara, e
senza disfida alcuna. S'interposero i Veneziani per acconciar questa
briga, ma Ottobuono, sentendosi forte di gente, e voglioso di vivere
alle spese altrui, rendè inutili i lor buoni uffizii, e continuò col
suo mal talento contra dell'Estense, a ciò attizzato ancora da Carlo
da Fogliano signore di molte terre del Reggiano. Tirò ancora nel suo
partito Francesco signore di Sassuolo. Il perchè, determinatosi il
marchese Niccolò di opporre forza a forza, cominciò ad armarsi, e fra
gli altri condusse al suo soldo dalla Toscana _Sforza da Cotignuola_
con ducento cinquanta uomini d'armi (il Corio dice con settecento
cavalli) e il dichiarò suo capitan generale. Fece Ottobuono quanto
potè per coglierlo nel venire ch'egli faceva da Bologna a Modena;
ma Sforza, uomo accorto, prevenuto lo aguato, arrivò felicemente in
Modena, e poscia uscito per la porta di Bazovara, attaccò una mischia
col tiranno, obbligandolo, dopo due ore di combattimento, a ritirarsi
come in isconfitta. Anche in Romagna furono de' movimenti di guerra.
_Baldassarre Cossa_ cardinale legato di Bologna, in tempo che il _conte
Alberico_ di Barbiano, gran contestabile, era in Roma a' servigi
del _re Ladislao_, mosse guerra alle di lui terre della Romagna;
gli tolse Tosignano, Orivolo e Castel Bolognese. Per istigazione sua
ancora e col braccio suo _Lodovico conte_ di Zagonara occupò al _conte
Manfredi_ di Barbiano, benchè suo parente, le terre di Lugo, Conselice
e Sant'Agata. Parimente _Guido-Antonio conte d'Urbino_ s'impossessò
nel mese di luglio della città d'Assisi per volontaria dedizione di
que' cittadini, che si trovavano infestati dalle armi del re Ladislao.
Nel maggio ancora di quest'anno, perchè non si potea più durare alle
insolenze di Ottobuon de' Terzi, fecero insieme lega in Mantova contra
di lui _Giovanni Maria duca_ di Milano, _Gian-Francesco Gonzaga_
signore di Mantova, _Niccolò d'Este marchese_ di Ferrara, _Pandolfo
Malatesta_ signor di Brescia e Bergamo, e _Gabrino Fondolo_ signor
di Cremona; le cui genti nel dì 19 di giugno presso il Castelletto
nel territorio di Cremona diedero la rotta ad un corpo di gente del
medesimo Ottobuono, con far prigioni trecento tra cavalli e fanti. Uscì
poscia in campagna nel mese di luglio Niccolò marchese coll'esercito
suo contra del tiranno, e alla sua comparsa Francesco da Sassuolo, Azzo
da Rodeglia e i Canossa di Reggio voltarono mantello, e si diedero ad
esso marchese. Dopo di che egli passò a Rubbiera posseduta dai Boiardi,
e cominciò le ostilità contra di Ottobuono, il quale, nel dì 8 di
agosto, fece tagliar la testa a settantacinque uomini di Parma e Borgo
San Donnino, imputati di sedizione contra di lui: il che maggiormente
fece riguardarlo come un mostro di crudeltà per tutta Italia. Ma
nel novembre Sforza Attendolo generale del marchese, avendo fatta
una scorreria sul Parmigiano, cadde in un agguato di Ottobuono, e ne
seguì un duro combattimento colla peggio d'esso Sforza. In quest'anno
_Martino re d'Aragona_ diede una terribile sconfitta ai popoli della
Sardegna[2323]; ma nel dicembre morì in Cagliari _Martino_ il giovane
suo figliuolo re di Sicilia.

NOTE:

[2303] Cronica di Bologna, tom. 18 Rer. Ital.

[2304] Ser Cambi, Cronica di Lucca, tom. 18 Rer. Italic.

[2305] Annali di Siena, tom. 19 Rer. Ital.

[2306] Vita Gregorii Papae XII, P. II, tom. 3 Rer. Ital.

[2307] Antonii Petri Diar., tom. 24 Rer. Ital. Delayto, Annal., tom. 18
Rer. Ital.

[2308] Theod. de Niem, Hist. Georgius Stella, Annal. Genuens., tom. 17
Rer. Ital.

[2309] Vita Gregorii XII, P. II, tom. 3 Rer. Ital.

[2310] Sozomenus, Hist., tom. 16 Rer. Ital.

[2311] Theodor. de Niem, lib. 3. Delayto, Annal., tom. 18 Rer. Ital.

[2312] Vita Gregorii XII, P. II, tom. 3 Rer. Ital.

[2313] Raynaldus, Annal. Eccles.

[2314] Ser Cambi, Istor., tom. 18 Rer. Ital.

[2315] Georgius Stella, Annal. Genuens., tom. 17 Rer. Ital.

[2316] Raynald., Annal. Eccles.

[2317] Delayto, Annal., tom. 18 Rer. Ital.

[2318] Georgius Stella, Annal. Genuens., tom. 17 Rer. Ital.

[2319] Ser Cambi, Istor., tom. 18 Rer. Ital.

[2320] Delayto, Annal., tom. 18 Rer. Ital.

[2321] Corio, Istor. di Milano.

[2322] Delayto, Annal.




    Anno di CRISTO MCCCCIX. Indizione II.

    ALESSANDRO V papa 1.
    ROBERTO RE de' Romani 10.


La principal novità di quest'anno fu il concilio tenuto in Pisa dai
cardinali dell'una e l'altra ubbidienza, quivi raunati contra dei due
contendenti del papato, cioè di _Gregorio e Benedetto_[2324]. Giacchè
si vide disperato il caso dell'unione di questi due personaggi, più
innamorati dello splendore della lor dignità che della Chiesa di
Dio, fu creduto spediente di abbatterli tutti e due, e di creare
un pontefice che fosse accettato da tutte le corone e potentati
cristiani. A quel concilio intervennero, oltre ai cardinali suddetti,
quattro patriarchi, dodici arcivescovi, ottanta vescovi, ottantasette
abbati, i procuratori di molte università, e gli ambasciatori di
Francia, Inghilterra, Polonia, Cipri, e di moltissimi duchi e principi
cristiani. Quei di _Roberto re de' Romani_ vi concorsero, ma per
sostenere i diritti di papa Gregorio, e quei d'Aragona per difendere
l'antipapa Benedetto. Furono tenute molte sessioni ne' mesi d'aprile,
maggio e giugno, citati i due pretendenti; e infine, dopo avere
esposto varii capi d'accusa contra di amendue per la loro pertinacia
in lasciar divisa la Chiesa con sì lungo e deplorabile scisma, e dopo
avere formato decreto che quello era concilio generale: nel dì 5 di
giugno furono dichiarati eretici, scomunicati e deposti da ogni dignità
ecclesiastica tanto Gregorio che Benedetto[2325]. Finalmente nel dì 15
d'esso mese, giacchè _Baldassare Cossa_ cardinale, principal motore di
quella macchina, perchè nemico di papa Gregorio, ricusò (non si sa il
perchè) d'essere eletto, e propose piuttosto il cardinal Pietro Filargo
da Candia, concorse appunto il concilio ad eleggere questo personaggio
papa. Era egli di nazione Greco, nativo dell'isola di Candia, e non
già di una terra del Novarese, come taluno ha preteso. Per molti
anni militò egli nell'ordine de' frati minori; dopo i vescovati di
Vicenza e Novara, fu creato arcivescovo di Milano, e poi cardinale,
finalmente papa; uomo di gran dottrina, di molta dolcezza e di non
minore liberalità, che prese il nome di _Alessandro V_, e fu coronato
nel dì 17 di giugno. Si credettero i padri del concilio pisano di
aver somministrato un efficace rimedio alle piaghe della Chiesa di Dio
con tale elezione, ed in fatti molto si tagliò della cancrena; ma non
perciò la cancrena si sradicò, anzi per altro verso essa crebbe. Prima
si miravano nella Chiesa due papi, da lì innanzi tre se ne videro nel
medesimo tempo. Si sa che Alessandro ebbe ubbidienza da buona parte
dell'Italia, dalla Francia, Inghilterra, Polonia e da altri paesi
del cristianesimo. Tuttavia seguitò papa Gregorio ad avere i suoi
fautori negli Stati de' Malatesti, nel regno di Napoli, nel Friuli,
in Baviera ed in altre contrade. E l'antipapa Benedetto continuò ad
essere riconosciuto papa nella Aragona e in altri luoghi della Spagna.
Inoltre papa Gregorio si trasferì nel maggio dell'anno presente nel
Friuli, e tenne in Cividale un concilio, ma di pochi prelati, perchè i
Veneziani da lui, benchè Veneto, si dipartirono, e diedero ubbidienza
ad Alessandro V. In esso concilio furono da lui riprovati tutti gli
atti di Pietro di Luna, ossia di Benedetto, e quei d'Alessandro,
condannate le loro persone, e intimato a tutti i fedeli di non ubbidire
se non allo stesso Gregorio. Altrettanto fece in Perpignano l'antipapa.
Ed ecco di nuovo flagellata da continuate gravi calamità la vigna del
Signore. Papa Gregorio fuggì dalle mani de' Veneziani con gran fatica,
e colle galee del re Ladislao si ritirò nel regno di Napoli. Scrive
Sozomeno ch'egli concedette a Ladislao Roma, la Marca, Bologna, Faenza,
Forlì ed altre terre della Chiesa, e ne ricavò venticinque mila fiorini
d'oro. Se ciò è vero, gran tradimento fece costui alla Chiesa.

Non era ignoto a _Lodovico II duca_ di Angiò, portante allora il
titolo di re di Sicilia, che il novello papa e tutto il sacro collegio
detestavano l'insolenza del re Ladislao, dappoichè avea usurpato il
dominio di Roma e d'altre terre della Chiesa romana[2326]. Per ciò
spontaneamente, o piuttosto chiamato, sen venne a Pisa, sperando
col braccio del papa nuovo di rientrare nel regno di Napoli, e di
abbattere la potenza di Ladislao. E veramente non mancò papa Alessandro
di processare esso Ladislao, e di pubblicar monitorii contra di lui;
anzi, dato di piglio alle armi temporali, le spedì alla ricuperazion
delle terre della Chiesa. Ora per conto d'esso Ladislao è da sapere
ch'egli ne' mesi innanzi, cioè nel giorno 12 di marzo era arrivato a
Roma con poderoso esercito di fanti e cavalli; poscia nel mese d'aprile
con _Paolo Orsino_ e col gran _contestabile Alberico_ da Barbiano
s'inviò alla volta della Toscana. Ma il gran contestabile nel dì
26 aprile finì i suoi giorni nel territorio di Perugia; e da ciò il
cardinal Cossa prese occasione d'impadronirsi di Barbiano e d'altre
terre, siccome abbiam detto. Per trattato de' cittadini anche il re
Ladislao s'insignorì di Cortona, il cui signore _Luigi dei Casali_
fu mandato prigione a Napoli. Inoltrossi poi sul Sanese, commettendo
ogni maggiore ostilità, e portò il terrore sino alle porte di quella
città e di Arezzo. Usava egli per sua divisa il molo: AVT CAESAR,
AVT NIHIL. Eransi ben preparati i Sanesi e Fiorentini per la difesa.
_Malatesta de' Malatesti_ signor di Pesaro fu il generale eletto
da essi Fiorentini. Ma in quelle parti niun fatto d'armi rilevante
accadde che sia degno di memoria, perchè Ladislao, sentendo che
Baldassar Cossa legato di Bologna, e braccio diritto del nuovamente
eletto pontefice, avea spedito genti di armi per la Marca alla volta
di Abruzzo, con parte de' suoi tornò ad accudire a' proprii affari nel
regno di Napoli, ne' quali tempi per far danari vendè la città di Zara
a' Veneziani per cento mila fiorini. Ora nel settembre il _re Luigi_,
cioè il duca d'Angiò, con cinquecento lancie condotte dalla Provenza,
e con quanta gente potè unir seco il cardinal Cossa e la repubblica
fiorentina[2327], si incamminò con esso cardinale verso lo Stato
pontificio. Si trovò ad Orvieto Paolo Orsino disposto ad impedire il
passo; ma siccome questi era uno di que' condottieri d'armi che usavano
di cangiar mantello, secondochè esigeva il tempo e il guadagno, essendo
a lui esibito dai Fiorentini molto danaro e più vantaggiosa condotta,
lasciò il servigio del re Ladislao, e si acconciò col re Luigi.
_Braccio da Montone_ Perugino, che riuscì poi sì gran capitano, militò
anche egli nell'armata d'essi collegati. Si arrenderono al cardinale
legato Orvieto, Montefiascone, Corneto, Sutri, Viterbo ed altri luoghi.
Con questo prospero vento l'esercito vittorioso senz'altra opposizione
arrivò fin sotto Roma[2328]; e nel dì primo d'ottobre il re Luigi e il
cardinal suddetto con Malatesta, con Paolo, Jacopo, Francesco ed altri
di casa Orsina, s'impadronirono di San Pietro e del palazzo papale;
ed appresso castello Santo Angelo, custodito finora a nome del sacro
collegio, prestò ubbidienza a papa Alessandro V. Era alla guardia di
Roma pel re Ladislao il conte di Troia coi Colonnesi. Varii tentativi
furono fatti, varii assalti dati a quella gran città dall'armi de'
collegati, ch'erano passate di là dal Tevere, ma senza trovare maniera
di entrarvi; e in questi badalucchi si consumarono i mesi di ottobre,
novembre e quasi tutto dicembre; di modo che come disperati il re Luigi
e il cardinal Cossa se ne tornarono a Pisa, lasciando il Malatesta con
un corpo di gente intorno a Roma, assistito da Paolo e dagli altri
baroni di casa Orsina. Ciò che non poterono far le armi, creduto fu
che lo facesse l'oro. Nella notte precedente al dì ultimo di dicembre,
festa di San Silvestro, si levò a rumore il popolo romano, fu aperta
una porta a Paolo Orsino, e le genti pontificie entrate, andarono a
poco a poco espugnando il Campidoglio e le altre fortezze tenute da
quei del re Ladislao, a riserva di porta Maggiore e di quella di San
Lorenzo.

Più che mai si trovò confuso in questo anno il governo di Milano[2329].
Lega fu fatta da quel duca col re di Francia per mezzo di _Bucicaldo_,
coi principi di Savoia, col conte di Pavia, e con _Bernardone_
governator d'Asti pel duca d'Orleans. Già si vedea che Bucicaldo e i
Franzesi aveano delle mire sullo Stato di Milano. Per cagion di questa
lega adirato _Facino Cane_ si diede a bloccar Milano. _Pandolfo_ e
_Carlo de' Malatesti_, che regolavano dianzi quegli affari, prevalendo
presso il viziosissimo duca gli adulatori e il partito de' Guelfi,
l'un dietro l'altro disgustati si ritirarono anch'essi da Milano. E
però Pandolfo in Brescia sua città, fatta una gran massa di gente, per
vendicarsi di chi l'avea forzato ad abbandonar Milano, e passato il
fiume Adda, s'inoltrò ne' monti di Brianza e nella Martesana. Ma ecco
venir contra di lui Facino Cane, già dichiarato conte di Biandrate,
_Teodoro marchese_ di Monferrato ed _Astorre Visconte_ con esercito
poderoso. Fecesi un caldo fatto d'armi fra loro nel dì 7 d'aprile,
giorno di Pasqua, nella valle di Ravagnate, senza che la vittoria
si dichiarasse per alcun d'essi[2330]. Trattatosi poi di concordia,
fu conchiuso che unitamente attendessero a scacciare i consiglieri
del duca, e a mettere due governatori in Milano, l'uno per Facino
e l'altro per Pandolfo. Fu dunque assediato da amendue Milano, e
si venne dipoi ad una capitolazione, per cui Facino e Pandolfo si
accordarono col duca, e i consiglieri fuggirono. Ma poco durò questo
accordo, perchè Facino pretendea dal duca cinquanta mila fiorini d'oro
con altre sconcie dimande, e si partì sdegnato da lui. Allora fu che
_Bucicaldo_ governatore di Genova, mirando sì sconvolto lo Stato di
Milano, sì giovani e deboli i due fratelli Visconti, e figurandosi,
siccome uom pieno di ambizione e di grandi idee, non difficile
lo insignorirsi di Milano, procurò d'essere ammesso al governo di
quella città dal duca, con impiegar sotto mano gran somma di danaro,
presa ad usura dai Genovesi[2331]. Partitosi da Genova nell'ultimo
dì di luglio, andò a prendere il possesso dell'ottenuta carica in
Milano[2332]. Seco menò circa cinque mila cavalli, oltre a molti
balestrieri e fanti, e, secondo il suo costume, cominciò a fare delle
novità. Nulla diffidava egli de' Genovesi, ridotti, a suo credere,
colla forza ed altura sua come tanti conigli; ma il popolo di Genova,
benchè mostrasse una piena suggezione, manteneva nondimeno vivi gli
antichi suoi spiriti, ed odiava a morte il di lui borioso governo. Ora,
trovandosi alcuni Genovesi fuorusciti con Facino Cane e con Teodoro
marchese di Monferrato, persuasero loro di levare a Bucicaldo la; città
di Genova; e perciò sul fine d'agosto mossero le lor genti a quella
volta. L'avvicinamento di queste armi diede impulso ai cittadini di
Genova tanto guelfi che ghibellini nel dì 3 di settembre dì levarsi
a rumore contra del luogotenente di Bucicaldo, che restò ucciso nel
volersi ritirar nel castelletto. Molti parimente de' Franzesi rimasero
vittima del furor popolare. Levossi dunque Genova dalla signoria del re
di Francia, e Facino Cane, contento d'essersi vendicato di Bucicaldo
suo nemico, e di un regalo di trenta mila genovine, se ne tornò in
Lombardia per assistere a' proprii interessi, ed occupò nel ritorno
Novi, ch'era d'essi Genovesi. Ma per conto del marchese di Monferrato,
in ricompensa del servigio prestato, fu egli eletto capitano di Genova
cogli emolumenti soliti a darsi una volta ai dogi. Il castelletto
colle altre fortezze a forza d'armi venne poi tolto ai Franzesi; laonde
Genova restò in pace e in somma allegria. Questo fu il guadagno fatto
da Bucicaldo; egli non solamente perdè Genova, ma anche il governo di
Milano. Perciocchè, quantunque, all'avviso della sollevazion di Genova,
corresse con alcune migliaia di cavalli e fanti sino a Gavi, pure,
conoscendo l'impossibilità di ritornare nella perduta città, si ritirò
in Piemonte, giacchè temeva di sua vita, se compariva in Milano. Tentò
poscia di torre Novi a Facino; ma ne rimase sconfitto, di modo che
svergognato si ridusse in Francia a raccontar le sue tante prodezze.

Fece ancora grande strepito in questo anno il fine di _Ottobuono de'
Terzi_, tiranno di Parma e Reggio[2333]. Andava continuando contra
di lui la guerra _Niccolò Estense marchese_ di Ferrara, collegato
col _cardinal Cossa_ e coi Malatesti. Il suo infaticabile e valoroso
generale _Sforza da Cotignuola_ con una irruzione dietro all'altra
sul Reggiano e Parmigiano teneva il nemico assai ristretto. Il perchè
Ottobuono mosse parola di pace. Si convenne che presso a Rubiera
seguisse un abboccamento fra lui e il marchese d'Este. Infatti si
portò esso Ottobuono con cavalli novanta a quel congresso. Vi giunse
ancora il marchese Niccolò con cento cavalli, seco avendo il suddetto
Sforza ed Uguccion de' Contrarii suo favorito. Dopo i complimenti e
gli abbracciamenti, fattosi avanti Sforza, con uno stocco passò da
banda a banda Ottobuono. Altri scrivono[2334] che fu Michele Attendolo,
parente dello Sforza, che fece il colpo in vendetta de' crudeli
strazii da lui contra le leggi della guerra patiti nelle carceri di
esso Ottobuono. Il Delaito vuole che per essersi scoperto il disegno
di Ottobuono di levar di vita il marchese d'Este, Sforza prevenisse
l'iniqua di lui risoluzione. Comunque sia, quand'anche si creda (il
che pare più verisimile) che contro la pubblica fede seguisse la morte
di quel tiranno, certo è tanto essere stato l'odio universale contra
di lui per le sue crudeltà ed infami azioni, che ognun benedisse la
mano di chi avea liberato il mondo da quel mostro, senza far caso
della maniera con cui s'era ottenuto questo gran bene. Accadde il
fatto nel dì 27 di maggio. Condotto a Modena il cadavere dell'estinto
Ottobuono, dal popolo in furia fu messo in brani, e trovossi insino
chi mangiò delle carni di costui, come se si trattasse d'una fiera.
Successivamente poi il marchese Niccolò, ottenuto soccorso dal
cardinal Cossa, uscì in campagna sul principio di giugno, e dopo aver
preso le castella d'Arceto, Casalgrande, Dinazzano e Salvaterra, che
erano di Carlo Fogliano, ostilmente passò sul Parmigiano. Dopo varii
acquisti e piccioli fatti d'armi, nel dì 26 di giugno il popolo di
Parma, commosso dai nobili Sanvitali, si sollevò contra de' Terzi,
ed, acclamato per suo signore il marchese d'Este, uscì fuori con
gran festa a riceverlo. Fu egli introdotto fra gl'immensi viva della
città, e datogli il dominio d'essa, fuorchè della cittadella, che
assediata finalmente si rendè nel dì 27 di luglio. Parimente nel dì 28
di giugno si levò a rumore il popolo di Reggio, e fatto intender al
marchese che il sospiravano per loro signore, Uguccion de' Contrarli
volò a prenderne il possesso, e questi sforzò dipoi a rendersi quella
cittadella nel dì 22 di luglio. Per così prosperosi successi il
marchese, dopo aver donato al prode Sforza Attendolo la bella terra
di Montecchio, gli permise di passare al servigio de' Fiorentini con
secento lancie ed alcune schiere di fanteria; di modo che anch'egli
si trovò nell'esercito inviato da essi, siccome vedemmo, alla volta
di Roma. Restò poi quasi messa in camicia la famiglia de' Terzi, che
tuttavia occupava Borgo San Donnino, Castelnuovo, Fiorenzuola, la rocca
di Guardasone ed altri luoghi. Da Orlando Pallavicino fu loro tolto
Borgo, e da Alberto Scotti Fiorenzuola. Anche i Veneziani[2335], benchè
protettori de' Terzi, si impadronirono di Casal Maggiore, Brescello,
Guastalla e Colorno. Resta nondimeno anche oggidì essa famiglia in
Parma con isplendore e comodi di nobiltà.

NOTE:

[2323] Hist. Sicula, tom. 24 Rer. Ital.

[2324] Raynaldus, Annal. Eccles.

[2325] Theodoricus de Niem, Hist. Delayto, Annal., tom. 18 Rer. Ital.

[2326] Theodor. de Niem, Hist. S. Antonin., P. III, tit. 22.

[2327] Ammirato, Istor. Fiorentina, lib. 18.

[2328] Antonii Petri Diarii, tom. 24 Rer. Ital.

[2329] Delayto, Chron., tom. 18 Rer. Ital. Corio, Istoria di Milano.

[2330] Cronica di Bologna, tom. 18 Rer. Ital. Delayto, tom. eod.

[2331] Georgius Stella, Annal. Genuens., tom. 17 Rer. Ital.

[2332] Diario Ferrar., tom. 24 Rer. Ital.

[2333] Delayto, Annal., tom. 18 Rer. Italic.

[2334] Corio, Istoria di Milano. Bonincontrus, Annal. tom. 21 Rer. Ital.




    Anno di CRISTO MCCCCX. Indizione III.

    GIOVANNI XXIII papa 1.
    SIGISMONDO re de' Romani 1.


Fu cagione la peste entrata in Pisa che _papa Alessandro V_ si
ritirasse a Prato verso il fine dell'anno precedente, e poscia a
Pistoia[2336]. Quivi ricevette la lieta nuova che Roma era liberata
dalle armi del _re Ladislao_. Fecero quanto poterono i Fiorentini per
indurlo a portarsi colà, rappresentando che sarebbe più vicino alla
guerra che si meditava di fare contra del re Ladislao nel regno di
Napoli; ma più forza ebbe l'eloquenza di _Baldassare Cossa_ cardinale
legato di Bologna, ai cui cenni ubbidiva il buon papa, quasi come
schiavo, perchè da lui principalmente riconosceva il pontificato.
Volle il Cossa che Alessandro seco venisse a Bologna, e gli convenne
nel furore del verno per montagne piene di ghiaccio e di neve passare
a quella città[2337], dove fece entrata nel giorno 12 di gennaio con
incredibil gioia del popolo bolognese, per vedere piantata nella
lor città la residenza d'un romano pontefice. Quivi nel giovedì
santo pubblicò un'ampia bolla contra ai due pretensori del papato
_Gregorio_ e _Benedetto_. Quivi ancora ricevette nel dì 12 di febbraio
una solenne ambasceria de' Romani; che gli portarono le chiavi della
città, e fecero grandi istanze, affinchè egli se ne andasse colà. Ma
al cardinal Cossa non parve bene ch'egli si partisse da Bologna. In
questo mentre, cioè nel giorno 18 di gennaio[2338], _Giorgio degli
Ordelaffi_, essendosi ribellato il popolo di Forlimpopoli al papa,
fu chiamato alla signoria di quella città, e nel dì 25 di esso mese
furtivamente ancora entrò in quella di Forlì; ma ne fu scacciato
da quel presidio. Andò poscia nel dì 8 d'aprile il cardinal Cossa a
mettere l'assedio a Forlimpopoli. Essendosi intanto infermato papa
Alessandro, ritornò esso cardinale a Bologna nel dì 28 di esso mese.
Sino al dì 3 di maggio durò la malattia del pontefice, e di essa morì
egli in quel giorno. Fu poi sparsa voce dai nemici del cardinal Cossa,
che per veleno fattogli dare da esso cardinale fosse abbreviata la vita
a quel degno pontefice; e tal voce maggiormente prese piede, allorchè,
siccome vedremo, questo cardinale divenuto papa restò abbattuto dal
concilio di Costanza. Dio solo può essere buon giudice di questi fatti.
Solea questo buon papa dire, che egli era stato ricco vescovo, povero
cardinale e mendico papa[2339]. Unironsi dunque in conclave sedici
cardinali, che si trovavano allora in Bologna, e per le raccomandazioni
fervorose fatte dagli ambasciatori del _re Lodovico_ duca d'Angiò, fu
nel dì 17 di maggio eletto papa lo stesso cardinale di Santo Eustachio
_Baldassare Cossa_, che prese il nome di _Giovanni XXIII_. Venne poscia
a Bologna a baciargli i piedi il suddetto re Lodovico nel dì 6 di
giugno, e seco concertò la guerra, giù destinata contra di Ladislao re
di Napoli. Dopo di che, nel dì 23 di esso mese s'inviò alla volta di
Firenze. Circa questi tempi _Paolo Orsino_ e _Malatesta_ capitano de'
Fiorentini ridussero all'ubbidienza del pontefice le città di Tivoli
e d'Ostia[2340]. Fece poi papa Giovanni XXIII nel dì 6 di giugno una
promozione di quattordici cardinali, tutti persone di merito o per la
loro nobiltà o per lo sapere. Fulminò le censure contro papa Gregorio
e contro l'antipapa Benedetto; e Gregorio, che s'era ridotto a Gaeta,
non mancò di fare altrettanto contra di lui. Ma si cominciarono ad
imbrogliar gli affari di papa Giovanni in Romagna; perciocchè _Giorgio
degli Ordelaffi_ nel dì 12 di giugno occupò il castello d'Oriolo, e
_Gian-Galeazzo de' Manfredi_, figliuolo del fu Astorre, nel dì 18 di
esso mese s'impadronì di Faenza[2341]. Varii altri tentativi fatti
dall'Ordelaffo per entrare in Forlì andarono tutti in fumo.

Grande sforzo di gente e di navi avea parimente in questi tempi
fatto in Provenza il suddetto re Lodovico duca d'Angiò per passare
ai danni del re Ladislao. Ma ancor questi pensò al riparo[2342].
Trovati i Genovesi, che per essersi sottratti al dominio franzese,
si erano inimicati con quella nazione, assai disposti ad assisterlo
contro del re Lodovico, fece armare in Genova cinque navi con suo
danaro, comandate da Ottobuon Giustiniani. Spedì ancora a quella volta
nove delle sue galee per vegliare agli andamenti de' Provenzali.
Comparvero infatti sette navi grosse con assai altre minori del re
Lodovico in quei mari nel dì 16 di maggio, conducendo circa otto
mila persone; e i Genovesi, senza aspettar le galee di Ladislao che
erano indietro, non tardò ad essere ricuperata; e i Genovesi appresso
s'impadronirono di cinque delle navi grosse nemiche. Delle restanti
due, l'una fuggì, l'altra andò a fondo con tutti gli uomini. Questo
colpo sconcertò di molto le misure del re Lodovico. Tuttavia tredici
sue galee si lasciarono vedere nel mese d'agosto sulla riviera di
Genova, e seguì anche battaglia fra esse e quelle di Genova e di
Napoli, ma con restare indecisa la vittoria. Secondati intanto i
Genovesi dalla flotta napoletana, fecero tornare alla loro ubbidienza
la città di Ventimiglia, che pagò col saccheggio la resistenza sua.
Presero anche il porto di Telamone ai Sanesi per tradimento del
castellano[2343], ma questo fu ricuperato nel dì 6 di ottobre. Si
trasferì a Roma il re Lodovico, e vi fu ricevuto con grande onore
nel dì 20 di settembre[2344]. Perchè era scarso di danari, non trovò
maniera di danneggiar le terre del re Ladislao; sicchè, dopo essersi
trattenuto sino all'ultimo giorno dell'anno, allora prese il cammino
alla volta di Bologna, acciocchè la sua presenza desse più calore alle
meditate imprese. Mancò di vita in quest'anno sul fine di maggio[2345]
_Roberto di Baviera_ re de' Romani, principe eminente nella pietà e
clemenza; ma non altrettanto nel valore. Era tuttavia vivente l'inetto
_Venceslao_; pure gli elettori, senza far conto di lui, si unirono in
Francoforte per dargli un successore. Entrata fra loro la discordia,
alcuni elessero nel mese di settembre _Sigismondo re_ d'Ungheria
fratello d'esso Venceslao, ed altri _Giodoco marchese_ di Moravia,
principe, che, per essere in età di novant'anni, poco godè di questo
onore, perchè da lì a tre mesi, senza essere stato coronato, terminò
la sua vita, ed aprì la strada a Sigismondo, per esser nel seguente
anno ricevuto e riconosciuto da tutti per re de' Romani e di Germania.
Era ben egli per le sue singolari virtù dignissimo di sì alto grado.
Questi, abbandonato il partito di _papa Gregorio XII_, dianzi avea
abbracciato quello di _papa Giovanni XXIII_, il quale volentieri
l'accolse, e il favorì per farlo promuovere dagli elettori suddetti.

Per la ritirata di _Bucicaldo_ da Milano e per avere i Genovesi scosso
il di lui giogo nell'anno precedente, il credito e la forza di _Facino
Cane_ era cresciuta a dismisura[2346]. Parve dunque ai consiglieri di
_Giovanni Maria Visconte_ duca di Milano che il braccio di costui quel
solo potesse essere che mettesse a terra i di lui nemici e ribelli,
e restituisse la tranquillità alla città di Milano afflitta da tutte
le bande. Si conchiuse dunque con esso una tregua nell'antecedente
settembre, e questa diventò poi pace nel dì 3 di novembre: del che gran
festa fu fatta in Milano, e Facino dipoi colle sue genti d'armi entrò
in Milano. Ma nell'aprile di quest'anno si rivoltarono contra di lui
le genti dello sconsigliato duca, di maniera che Facino ebbe fatica
a salvarsi alla terra di Rosate. Di nuovo seguì concordia fra loro,
e nel dì 7 di maggio rientrò egli in Milano, e gli fu accordato il
titolo di governatore per tre anni avvenire con plauso di quel popolo.
E perciocchè il duca e Facino erano disgustati forte di _Filippo Maria_
conte di Pavia, contra di lui mossero le armi; ed avendo intelligenza
con _Castellino_ ed altri signori della casa Beccaria, il costrinsero
a cedere la rocchetta del ponte di Ticino. Fu in questa occasione che,
rotto il muro della città di Pavia, v'entrarono le milizie di Facino,
ed avendo facoltà di dare il sacco alle case de' Guelfi, menarono del
pari ancor quelle de' Ghibellini con grave sterminio di essa città. Che
inquieto, che misero stato fosse allora quel dell'Italia, ognun sel
vede. Filippo Maria si tenne ristretto in quel fortissimo castello.
Questo fatto, secondo il Diario Ferrarese[2347], succedette nel
principio dell'anno seguente. Per la morte di _Martino re d'Aragona_
padre di _Martino re di Sicilia_ premorto[2348], si cominciarono
dei rumori in Sicilia, perchè Bernardo da Caprera s'impadronì della
città di Catania. E non fu quieto il regno di Napoli[2349], essendosi
ribellati contra del re Ladislao _Gentile da Monterano_ e il _conte di
Tagliacozzo_ di casa Orsina. Mandò il re gente ad assediar la Padula,
che era di Gentile, e questo esercito vi stette lungo tempo a campo,
tanto che Gentile fu cacciato dal regno. Quanto al suddetto conte di
Tagliacozzo, egli andò ad unirsi con Lodovico d'Angiò. Fece anche
Ladislao incarcerare in Napoli i fratelli di _papa Giovanni_ della
famiglia Cossa.

NOTE:

[2335] Sanuto, Istor. Venet., tom. 22 Rer. Ital.

[2336] Theodericus de Niem, in Johanne XXIII Papa. Raynaldus, Annal.
Eccles.

[2337] Matthaeus de Griffon., Chron., tom. 18 Rer. Ital. Cronica di
Bologna, tom. eod.

[2338] Annal. Mediolan., tom. 22 Rer. Ital.

[2339] Vita Melandri V, P. II, tom. 3 Rer. Ital.

[2340] Bonincontrus, Annal., tom. 21 Rer. Ital.

[2341] Diar. Ferrar., tom. 24 Rer. Ital.

[2342] Johann. Stella, Annal. Genuens., tom. 17 Rer. Ital. Giornal.
Napol., tom. 21 Rer. Ital. Diario Ferrar., tom. 24 Rer. Ital.

[2343] Cronica di Siena, tom. 19 Rer. Ital.

[2344] Antonii Petri Diar., tom. 24 Rer. Ital.

[2345] Gobelinus, Lang. Cuspinian., et alii.

[2346] Corio, Istoria di Milano.

[2347] Diario Ferrar., tom. 24 Rer. Ital.




    Anno di CRISTO MCCCCXI. Indizione IV.

    GIOVANNI XXIII papa 2.
    SIGISMONDO re de' Romani 2.


Giunto a Bologna nel dì 16 di gennaio il _re Lodovico_ d'Angiò[2350],
non lasciò indietro esortazioni e ragioni per condurre a Roma il
pontefice _Giovanni XXIII_. Dopo averlo disposto a questo viaggio,
sul principio di marzo s'inviò egli innanzi a quella volta. Nel dì
ultimo di esso mese gli tenne dietro il papa, con lasciare al governo
di Bologna il cardinal di Napoli. Nel dì 11 d'aprile giunse nelle
vicinanze di Roma[2351], e fece dipoi la sua solenne entrata in San
Pietro col re Lodovico, che l'addestrava, nel sabbato santo. La festa
del popolo romano fu grande. Fatti i preparamenti dell'armata, e
benedette le bandiere, uscì il re Lodovico in campagna, incamminandosi
nel dì 28 d'aprile verso il regno di Napoli, accompagnato da insigni
condottieri d'armi, cioè da _Paolo Orsino_, _Sforza Attendolo_,
_Braccio da Montone_ Perugino, _Gentile da Monterano_, dal _conte
di Tagliacozzo_ e da una fiorita nobiltà. Circa dodici mila cavalli
e numerosa fanteria seco condusse[2352]. Sul principio del maggio
venne a mettersi a fronte di lui il _re Ladislao_ con esercito quasi
eguale a Roccasecca. Stettero guardandosi le due armate sino al dì
19 d'esso mese[2353], in cui, avendo innanzi il re Ladislao mandato
il guanto della disfida, si azzuffarono. Crudele fu la battaglia, e
piena in fine la sconfitta di Ladislao colla perdita delle bandiere,
tende e bagaglio, e con restar prigionieri il legato del deposto papa
_Gregorio XII_, _conte da Carrara_, i _conti d'Aquino_, _di Celano_,
_d'Alvito_, e molti altri de' principali baroni di Napoli. Si salvò
Ladislao, e con fatica, a piedi a Roccasecca, e come potè il meglio
attese a fortificarsi per impedire i progressi dell'armata vincitrice:
il che gli venne fatto. Fu creduto[2354] che l'aver egli guadagnato
sotto mano _Paolo Orsino_, questi andasse tanto tergiversando, che
il re si rimise in forze, e fece poi testa a' nemici. S'aggiunse un
altro fatto, per cui maggiormente venne calando la bella apparenza di
detronizzar Ladislao. Lo scrivo sulla fede di Bonincontro[2355], perchè
a me resta dubbio essere lo stesso che quel dell'anno antecedente.
Avea spedito il re Lodovico otto navi grosse e venti galee verso il
regno di Napoli, acciocchè per mare secondassero l'impresa della sua
armata di terra. Quasi nello stesso tempo che seguì la battaglia poco
fa narrata, furono anche assalite le dette navi angioine dalla flotta
di Ladislao, consistente in sette galee e sei navi, e furono prese.
Giunto questo doloroso avviso alle galee di Lodovico, se n'andarono
in Calabria per assistere a Niccolò Ruffo, che s'era in quelle parti
insignorito di varie castella, e nel cammino espugnarono Policastro. A
nulla poi si ridussero tali conquiste, perchè il re Ladislao, tornato
che fu in forze, mandò le sue genti in Calabria, che ricuperarono
Crotone e Catanzaro, con obbligare Niccolò Ruffo a salvarsi in
Provenza, da dove era venuto. Intanto il re Lodovico, trovati chiusi
i passi per inoltrarsi nel regno di Napoli, e mancandogli danaro e
viveri per mantenere l'armata, dolente la ricondusse a Roma nel dì 12
di luglio[2356], e poscia nel dì 5 d'agosto imbarcatosi, spiegò le vele
verso la Provenza. Fortunato senza dubbio fu in sì disastrosi tempi il
re Ladislao; ma molto contribuì a sostenersi contra di quel minaccioso
torrente, l'aver egli nell'anno precedente procurato di staccare
dalla lega del papa i Fiorentini, i quali stanchi erano omai di tante
spese[2357]. Infatti, nel gennaio del presente anno furono sottoscritti
i capitoli della pace fra loro, il più importante de' quali fu,
ch'egli per sessanta mila fiorini d'oro vendè a' Fiorentini la città
di Cortona: del che grande allegrezza fu fatta in Firenze per questo
accrescimento di potenza. Dopo aver papa Giovanni nel dì 5 di giugno
creati tredici cardinali, tutte persone di merito, grandi processi
fabbricò dipoi contra del re Ladislao[2358]; e nel dì 9 di settembre
il dichiarò scomunicato e privato di tutti i suoi titoli e dominii:
armi che contra d'un principe tale, poco curante della religione, si
trovarono affatto spuntate.

Dacchè il popolo di Bologna vide partito il papa, da cui in addietro,
quando era solamente cardinale, era stato governato con mano assai
pesante, sentì risorgere il desiderio dell'antica sua libertà. Scoppiò
questo tumore nel dì 12 di maggio[2359]. Corsero que' cittadini
all'armi, gridando: _Viva il popolo e le arti_; e il cardinale legato
si ritirò nel castello, oppur nella casa d'un mercatante, e fu dato il
sacco al suo palazzo. Assediato il castello, si tenne saldo sino al dì
28 del mese suddetto, in cui si rendè ai cittadini, salva la roba e le
persone, e fu poi disfatto. Sul principio di giugno _Carlo Malatesta_,
gran protettore di papa _Gregorio XII_, arrivò colle sue genti d'armi
a San Giovanni in Persiceto, terra da lui posseduta, ed assediata
inutilmente nel precedente aprile dai Bolognesi: il che inteso da essi,
tornarono nel dì 11 d'esso giugno a mettervi il campo. Ritrovato l'osso
duro, fu giudicato meglio di far pace col Malatesta, il quale non solo
restò padrone di San Giovanni, ma ancora si fece pagar trenta mila
lire da essi Bolognesi. Anche il popolo della città di Forlì, udita
la rivoluzion di Bologna, si levò a rumore, e, scacciati gli uffiziali
del papa, acclamò per suo signore _Niccolò marchese_ di Ferrara[2360],
il cui capitano Guido Torello ivi si trovava con un corpo d'armati. Ma
entrati in essa città _Giorgio_ ed _Antonio degli Ordelaffi_ nel dì 7
di giugno con due mila pedoni, ne presero il possesso, e dopo qualche
tempo costrinsero alla loro ubbidienza la rocca e la cittadella. Poco
profittò Antonio di tal acquisto, perchè macchinando di levare il
comando, e fors'anche la vita a Giorgio, scoperto il trattato (se pur
fu vero), nel dì 30 di agosto venne preso e confinato in prigione da
esso Giorgio, il quale restò solo padrone. Allora i Forlivesi per opera
di Carlo Malatesta si partirono dall'ubbidienza di papa Giovanni, e
aderirono a papa Gregorio. Nel dicembre ancora di quest'anno[2361] si
accese guerra fra _Sigismondo re de' Romani_, d'Ungheria e Boemia, e
i Veneziani, pretendendo il re che gli fosse restituita Zara colla
Dalmazia. Entrati gli Ungheri nel Friuli, presero Udine, Marano e
Porto Gruaro, talmente che il patriarca d'Aquileia scappò a Venezia.
Impadronitisi ancora di Cividal di Belluno, Feltro e Serravalle,
minacciavano di peggio; se non che i Veneziani, con incredibil
diligenza formato un copioso armamento, e tolto al loro servigio per
generale _Carlo Malatesta_, ruppero il corso alle conquiste di que'
Barbari. Nella state di quest'anno[2362] _Niccolò marchese_ d'Este,
signor di Ferrara, Modena, Reggio e Parma, essendo molestato da
_Orlando Pallavicino_, che tenea occupato Borgo San Donnino, spedì
colà il valoroso suo capitan _Uguccion de' Contrarii_ con due mila
cavalli e molta fanteria. Varie castella tolse Uguccione ad Orlando,
e il ridusse a tale che fu obbligato a cedere la nobil terra di Borgo
San Donnino al marchese, il qual, fattolo venire a Ferrara, il prese al
suo servigio con decorosa provvisione. Era già entrato Facino Cane in
Pavia[2363], nè altro più restava a _Filippo Maria Visconte_ che quel
fortissimo castello, dove s'era chiuso. Ma postovi l'assedio da Facino,
gli convenne capitolare e rendersi. Fra i capitoli vi fu che Filippo
Maria ritenesse il titolo di conte di Pavia, ma conte solo di nome,
perciocchè Facino mise sua gente nel castello, ed era padron di tutto,
dando al misero principe quanto gli bastava per vivere e mantenere
una scarsa corte. Dopo questo andò Facino a far guerra a _Pandolfo
Malatesta_ signore di Brescia, ma senza apparir sulle prime se fosse
guerra vera o da burla.

NOTE:

[2348] Histor. Sicula, tom. 24 Rer. Ital.

[2349] Giornal. Napol., tom. 21 Rer. Ital.

[2350] Matth. de Griffon., Chron., tom. 18 Rerum Italic.

[2351] Antonii Petri Diar., tom. 24 Rer. Ital.

[2352] Giornal. Napolet., tom. 21 Rer. Ital.

[2353] Theodoricus de Niem, in Johanne XXIII. S. Antonin., et alii.

[2354] Ammirato, Istor. Fiorentina, lib. 18.

[2355] Bonincontrus, Annal., tom. 21 Rer. Ital.

[2356] Antonii Petri Diarii, tom. 24 Rer. Ital.

[2357] Ammirat., Istoria Fiorentina, lib. 18.

[2358] Diario Ferrarese, tom. 24 Rer. Ital.

[2359] Matth. de Griffon., Chron., tom. 18 Rer. Italic. Cronica di
Bologna, tom. eod. Diario Ferrar., ubi supra.

[2360] Diario Ferrarese, tom. 24 Rer. Ital. Annal. Foroliviens., tom.
22 Rer. Ital. Chron. Foroliviens., tom. 19 Rer. Ital.

[2361] Sanuto, Istor. Ven., tom. 22 Rer. Ital.




    Anno di CRISTO MCCCCXII. Indizione V.

    GIOVANNI XXIII papa 3.
    SIGISMONDO re de' Romani 3.


Tenne _papa Giovanni_ nell'aprile di quest'anno un concilio nella
basilica vaticana[2364], e nel dì 19 di giugno si partì dal di lui
servigio colle sue genti d'armi _Sforza_ da Cotignuola, divenuto già
uno de' più prodi condottieri che s'avesse allora l'Italia; e a nulla
servì l'avergli il papa donata o venduta la terra stessa di Cotignuola.
I danari e le promesse del _re Ladislao_ privarono il papa di questo
campione. Allegava egli per iscusa di non vedersi sicuro con _Paolo
Orsino_, suo nemico ed uomo di buono stomaco. Di tal fuga, a cui fu
dato nome di tradimento, e massimamente per esser egli passato al
soldo di un nemico della Chiesa, si chiamò tanto offeso il papa[2365],
che fece in varii luoghi dipignere Sforza impiccato pel piede destro,
con sotto un cartello, in cui Sforza fu pubblicato reo di dodici
tradimenti, con tre rozzi versi, il cui primo fu:

    IO SONO SFORZA VILLANO DALLA COTIGNUOLA.

Venne dipoi il medesimo Sforza col conte di Troia, conte da Carrara ed
altri capitani, e con assai squadre d'armati verso Ostia, e quivi si
accampò, ma senza che male alcuno ne seguisse Intanto papa Giovanni
colla nemicizia di Ladislao, fomentatore dell'avversario _Gregorio_,
mirava il suo stato non assai fermo; e dall'altra parte anche Ladislao
paventava de' nuovi insulti da papa Giovanni, che proteggeva il di lui
emulo _Lodovico di Angiò_. O l'un dunque o l'altro fecero muover parola
di aggiustamento, e trovarono amendue il loro conto a conchiuderlo.
Tanto più agevolmente vi concorse il pontefice, perchè intese che s'era
maneggiata, fors'anche stabilita, da Ladislao una lega co' signori
della Marca e Romagna contra di lui. Per attestato di Teodorico da
Niem[2366], comperò papa Giovanni quella pace con isborso di cento
mila fiorini, segretamente pagati a Ladislao. Altre più vantaggiose
condizioni, e maggior somma di danaro accordata a quel re ne' capitoli
della concordia, si leggono presso il Rinaldi[2367]. Ora Ladislao,
per dar più colore al cangiamento che giù destinava di fare, chiamata
a sè una congregazion di vescovi e d'altri dotti ecclesiastici, loro
espose gli scrupoli della sua solamente in questa occasione delicata
coscienza, per aver finora aderito a papa _Gregorio XII_, quando
quasi tutta la cristianità riconosceva per vero papa il solo _Giovanni
XXIII_. La disputa andò a finire in favor d'esso papa Giovanni. Ciò
fatto, si portò Ladislao a Gaeta a visitar papa Gregorio. De' di lui
trattati segreti non era allo scuro Gregorio, e però immantenente
gliene dimandò conto. Negò Ladislao, ma nel dì seguente gli fece
intendere che si levasse da' suoi Stati in un determinato tempo, perchè
non potea più sostenerlo. Trovossi allora in grandi affanni Gregorio e
la corte sua; ma per buona ventura capitate colà due navi mercantili
veneziane, in una d'esse s'imbarcò, e girando pel mare Adriatico fra
molti pericoli e timori d'essere colto dalle insidie di papa Giovanni,
arrivò in fine nel mese di marzo a Rimini, dove con ossequio e festa
ben ricevuto dai Malatesti pose la sua residenza[2368]. Fu assai
che Ladislao nol sagrificasse alla politica sua e ai desiderii del
pontefice Giovanni di lui avversario. Si pubblicò questa pace nel mese
d'ottobre.

Vide in quest'anno la città di Milano un orrido spettacolo[2369].
_Giovanni Maria Visconte_ duca s'era già tirato addosso l'odio
universale del popolo, non tanto per le gravezze imposte, quanto per
la sua inaudita crudeltà. Teneva egli de' fieri cani al suo servigio,
e con essi facea sbranar le persone, alle quali volea male; talvolta
ancora per ispasso li lasciava contra delle innocenti persone. Il
Corio[2370] ne racconta varii casi. Fecesi pertanto una congiura contra
di lui da varii nobili, alcuni de' quali della stessa sua corte; cioè
quei da Bagio, Ottone Visconte, Giovanni da Posterla, quei del Maino, i
Trivulzi, i Mantegazi ed altri. Ora mentre il duca nel dì 16 di maggio
dalla corte passava alla Chiesa di San Gotardo, per udir messa, oppure
mentre udiva messa, gli furono alla vita i congiurati, e con due ferite
lo stesero morto a terra. Con questa facilità si sbrigarono essi dal
duca, perchè in questi tempi non si trovava in Milano _Facino Cane_
suo governatore e protettore. Si era egli dianzi con potente esercito
portato all'assedio di Bergamo, posseduto da _Pandolfo Malatesta_, e
dopo la presa de' borghi era vicino a veder anche la città ubbidiente
a' suoi cenni. Ma, infermatosi gravemente, si fece portare a Pavia,
dove tanto sopravvisse, che apprese la violenta morte data al duca
da chi, per la lontananza, s'era arrischiato a fare quel colpo, e
ne ordinò a' suoi la vendetta. Giovanni Stella[2371] scrive essere
morto Facino nel giorno stesso in cui fu ucciso il duca. Egli era
nativo di Santuà del Piemonte: altri dicono di Casale del Monferrato.
Secondo la testimonianza del Biglia e del Corio, costui signoreggiava
allora in Pavia, Alessandria, Vercelli, Tortona, Varese, Cassano,
in tutto il lago Maggiore e in altre terre; ma spirò con lui tanta
grandezza, perchè mancò senza prole. Dappoichè fu seguita la morte del
duca Giovanni Maria, ed esposto il suo cadavero nel duomo, entrò in
Milano con pochi _Astorre_, ossia _Estorre_, bastardo del fu Bernabò
Visconte, chiamato _il soldato senza paura_[2372], che avea tenuta
mano alla congiura, ed unito co' suoi partigiani, i quali, gridando:
_Viva Astorre duca_, s'impadronirono del palazzo ducale, corse la
città senza impedimento alcuno, ed assunse il titolo di duca. Ma il
castello, di cui era governatore Vincenzo Marliano, per quante promesse
e minaccie usasse Astorre, non gli volle prestare ubbidienza. La morte
di Giovanni Maria duca, e forse più quella di Facino Cane, richiamò,
per così dire, in vita _Filippo Maria Visconte_ suo fratello, conte
di Pavia, che, perduto ogni suo dominio, meschinamente vivea in Pavia
alla discrezione d'esso Facino, mancandogli talvolta il vitto. Prese
egli tosto il titolo di duca di Milano; e giacchè Facino in morte
l'avea raccomandato vivamente alle sue milizie, parea che non fosse da
dubitare della loro assistenza. Ma queste genti venali voleano danari,
e si preparavano di passare, chi al servigio di _Pandolfo Malatesta_
e chi di _Astorre Visconte_. Un ripiego a sì fatti bisogni fu allora
trovato da _Bartolomeo Capra_ eletto arcivescovo di Milano, e da
Antonio Bozero Cremonese, governator della cittadella di Pavia. Questi,
dopo aver ricoverato Filippo Maria in essa cittadella, per sottrarlo
alla bestialità delle truppe e alle insidie de' nobili da Beccaria,
proposero che Filippo sposasse _Beatrice Tenda_, vedova del suddetto
Facino. Vi si accomodò Filippo; Beatrice non solamente vi acconsentì,
ma sborsò quattro mila fiorini d'oro, e, dopo essere stata sposata,
diede a Filippo in dote altri tesori e le città suddette, benchè tutte
non venissero allora alle mani di lui. Rallegrato l'esercito colle
paghe di Beatrice, tutto si diede a Filippo Maria, il quale s'inviò
con esso alla volta di Milano, dove _Astorre Visconte_, nel medesimo
tempo che tenea assediato il castello, attendeva a sollazzarsi in
feste e giuochi. Nel dì 16 di giugno introdusse il novello duca delle
provvisioni di viveri nel castello, ed entratovi anch'egli, ne uscì
poi verso la città, che già s'era mossa a rumore ed acclamava lui
per signore. Per questo avvenimento Astorre con _Giovanni Picinino_,
figliuolo del già _Carlo Visconte_, uscì di Milano e si ritirò alla
nobil terra di Monza, di cui era padrone. Presi alcuni uccisori del
duca, ebbero dalla giustizia il premio che si meritavano. Fu dalle
genti del duca Filippo Maria assediata Monza, e dopo quattro mesi presa
e messa a saccomano. Si rifugiò Astorre nel castello; ma colto un dì
da una pietra de' molti mangani che tempestavano quella fortezza, ebbe
una gamba rotta, e di spasimo per essa ferita morì. Vidi io, nel 1698,
in Monza il suo corpo per accidente disseppellito in quella basilica,
tuttavia intero e coll'osso della gamba rotto. Certo che la sua santità
non gli avea meritato questo privilegio. Valentina sorella d'Astorre
sostenne poi quel castello sino al dì primo di maggio dell'anno
seguente, in cui lo consegnò con buoni patti, riferiti dal Corio, a
_Francesco Busone_, soprannominato il _Carmagnuola_, che di bassissimo
stato pel suo valore e per la sua fedeltà era già salito al grado di
consigliere e maresciallo del duca.

Nella città di Bologna, dacchè essa si ribellò a _papa Giovanni XXIII_,
le arti e il popolo basso comandavano le feste[2373]. Avvenne che
nel dì 25 di agosto i Pepoli, Guidotti, Isolani, Manzuoli, Alidosi,
Bentivogli ed altri nobili si levarono a rumore, e, deposto il governo
popolare, cominciarono essi a reggere la città. Poscia nel dì 22 di
settembre acclamarono la Chiesa, avendo già stabilito accordo con
papa Giovanni, le cui armi presero il possesso della città, e nel dì
30 di ottobre arrivò colà per legato il cardinale del Fiesco. Anche
la terra di San Giovanni in Persiceto tornò in potere de' Bolognesi,
con iscacciarne il dominio de' Malatesti. Ebbero in questi tempi i
Genovesi gran guerra coi Catalani[2374], ed avendo spedito contra
d'essi una flotta comandata da _Antonio Doria_, recarono loro dei
gran danni Per cagione ancora di Porto Venere fu guerra fra essi
e i Fiorentini; ma nell'anno seguente ne seguì accordo. Di maggior
conseguenza fu la guerra che tuttavia durava tra _Sigismondo re_ de'
Romani e di Ungheria, e la _signoria di Venezia_[2375]. Vennero gli
Ungheri sino a Trivigi, mettendo tutto quel territorio a sacco. Dacchè
se ne furono ritirati, l'armata veneta marciò in Friuli per ricuperar
le terre tolte al patriarca d'Aquileia. _Carlo Malatesta_ loro generale
vi fece di molte prodezze. Nel dì 9 di agosto venne alle mani l'armata
veneta cogli Ungheri, e il combattimento fu duro e sanguinoso per l'una
e per l'altra parte; ma in fine ebbero gli Ungheri la peggio, e ne
restarono moltissimi prigioni. Tre ferite, ma non mortali, ne riportò
esso Carlo Malatesta. _Pandolfo_ suo fratello, chiamato al comando
delle armi venete, fece altri progressi, e tutto quest'anno spese in
varii incontri e badalucchi. Tal guerra diffusamente narrata si vede
da Andrea Redusio[2376]. In questi tempi ancora _Braccio da Montone_,
fuoruscito di Perugia, cominciò cogli altri della sua fazione a far
guerra alla patria[2377]; ma ebbe una rotta da _Nanne Piccolomini_ e da
_Ceccolino_ Perugino: il che gli servì di scuola per far meglio da lì
innanzi il mestier della guerra, in cui divenne eccellente.

NOTE:

[2362] Diario Ferrarese, tom. 24 Rer. Ital.

[2363] Id., ibid. Corio, Istoria di Milano.

[2364] Antonii Petri Diar., tom. 24 Rer. Ital.

[2365] Bonincontrus, Annal., tom. 21 Rer. Ital.

[2366] Theodericus de Niem, in Johanne XXIII.

[2367] Raynaldus, Annal. Eccles.

[2368] Giornal. Napolet., tom. 21 Rer. Ital.

[2369] Billius, Hist., lib. 2, tom. 19 Rer. Ital.

[2370] Corio, Istor. di Milano.

[2371] Johan. Stella, tom. 17 Rer. Ital.

[2372] Redus., Chron., tom. 19 Rer. Ital.

[2373] Matth. de Griffon., Chron., tom. 18 Rer. Ital. Cronica di
Bologna, tom. eod.

[2374] Joahnnes Stella, Annal. Genuens., tom. 17 Rer. Ital.

[2375] Sanuto, Istoria di Venezia., tom. eod.




    Anno di CRISTO MCCCCXIII. Indizione VI.

    GIOVANNI XXIII papa 4.
    SIGISMONDO re de' Romani 4.


Di che tenore fossero la fede e i giuramenti di _Ladislao re di
Napoli_, era assai noto; eppure _papa Giovanni_ si lasciò attrappolare
da un principe così infedele col credere sincera la concordia
dell'anno precedente. Dove andasse questa a terminare, se n'avvide
egli nell'anno presente. Dimorava esso papa in Roma alla spedizione
de' sacri e de' temporali affari; ma non gli mancavano affanni e liti
per l'inquietudine de' Romani, e per l'infedeltà di non pochi d'essi.
Quando ecco nel mese di maggio s'ode[2378] che il re Ladislao ha
spedito l'esercito suo nella marca d'Ancona, e comincia ad impadronirsi
di quelle terre. Speditogli contro _Paolo Orsino_, lungi dal reprimere
le forze nemiche, restò assediato da _Sforza_ suo nemico in Rocca
Contrada. Da questo tradimento conobbe il papa che il malvagio re,
voglioso del dominio di Roma, verso quella volta avrebbe indirizzate
in breve l'armi sue. Così fu. Allorchè s'ebbe nuova ch'egli s'andava
avvicinando, e fu nel dì 4 di giugno, papa Giovanni, dopo avere
sgravato il popolo romano dalla terza parte della gabella del vino,
chiamati i conservatori e principali romani a palazzo, dopo avergli
esortati ad essere fedeli, e a non temere del re Ladislao, lasciò in
mano loro il governo. Di magnifiche promesse fecero allora i Romani.
Ritirossi nel dì 7 di esso mese il papa con tutta la corte in casa del
conte di Monopello, e nella stessa notte, rotta una parte del muro di
Roma, entrò _Tartaglia_ condottier d'armi pel re Ladislao nella città,
e nel dì seguente si mise senza contraddizione in possesso di Roma,
giacchè niuno s'oppose, e non mancava chi tenea buona intelligenza col
re. Allora papa Giovanni coi cardinali e con tutta la famiglia fu lesto
a fuggire, inviandosi a Viterbo[2379]. Per istrada dai corridori nemici
rimasero uccisi o svaligiati non pochi della corte sua. Il cardinale
di Bari fu preso ed imprigionato; e in Roma la parte degli Orsini
favorevole a papa Giovanni patì non poco danno in tal congiuntura.
L'autore della Cronica di Forlì scrive[2380] che questo pontefice dai
suoi avversarii era soprannominato per ischerno Buldrino, e ch'egli
si ridusse a Radicofani: nel qual tempo corse voce che non si sapeva
dove egli fosse. Ma nel dì 17 di giugno egli comparve a Siena, e dopo
aver trattato della comune difesa con que' maestrati[2381], nel dì 21
s'inviò alla volta di Firenze. I Fiorentini, che non voleano tirarsi
addosso l'indignazione di Ladislao[2382], non vollero per allora
lasciar entrare nella città, contentandosi solamente di lasciargli
prendere stanza in Santo Antonio del Vescovo fuori di essa città.
Entrò il re Ladislao in Roma nel suddetto dì 8 di giugno, e da lì a
due giorni si portò ad abitare nel palazzo vaticano, con ordinar poi
l'assedio di castello Sant'Angelo, che tuttavia si tenea forte per
papa Giovanni. Si sostenne quel castellano sino al dì 23 di ottobre,
in cui finalmente rendè alle genti del re quella fortezza con gran
festa e galloria de' Romani. Guadagnò egli dodici mila fiorini, co'
quali si ritirò nel regno di Napoli. Intanto, inoltratesi le milizie
del re Ladislao, ridussero, nel dì 24 del mese di giugno, alla di
lui ubbidienza Ostia, e da lì a due giorni Viterbo, e successivamente
tutte le altre terre sino ai confini del Sanese. Nel dì primo di luglio
imbarcatosi il re in una galea, prese il viaggio alla volta di Napoli.

Dopo tre mesi fu ammesso in Firenze _papa Giovanni_, e quivi dispose
con que' maestrati la maniera di far fronte agli ambiziosi pensieri del
_re Ladislao_, principe che mostrava di voler la pace, ma guastandone
nello stesso tempo ogni trattato colle esorbitanti sue pretensioni.
Credette papa Giovanni, fin quando egli si tratteneva in Roma, che,
ad assodare il suo stato e a frenare i passi dell'ingordo Ladislao,
l'unico mezzo fosse l'intendersi con _Sigismondo re_ de' Romani,
d'Ungheria e Boemia, le cui armi in Italia erano vittoriose contro la
signoria di Venezia. Per far conoscere a questo principe il suo buon
animo verso la pace della Chiesa, divisa allora da tre papi, determinò
di proporgli la convocazion d'un concilio generale, e destinò a lui
due cardinali legati. Narra Leonardo Aretino[2383], che era allora suo
segretario di lettere, essere stata la sua idea che questo concilio si
tenesse in luogo dove esso papa fosse il più forte. Ma allorchè fu per
ispedire i legali con plenipotenza, lasciò questo punto raccomandato
solamente alla loro prudenza. Andarono i legali a trovar Sigismondo;
e Dio, che voleva confondere l'umana prudenza, e la fina politica
di cui si pregiava papa Giovanni, permise che i medesimi legati
convenissero con Sigismondo di raunar questo concilio nella città di
Costanza, ubbidiente allora ad esso re, come sito il più comodo per
l'intervento delle varie nazioni. Il che saputo da papa Giovanni,
n'ebbe incredibil dispiacere, e fin d'allora cominciò a temere l'ultimo
suo tracollo. Venne egli da Firenze a Bologna, dove entrò nel dì 12 di
novembre[2384]; e, fermatosi quivi sino al dì 23 d'esso mese, s'inviò
in quel giorno verso Lombardia, per abboccarsi col suddetto Sigismondo.
Era calato questo principe in Italia, e concertato l'abboccamento col
papa nella città di Lodi, si portò colà. Vi comparve anche lo stesso
pontefice, e da quella città spedì le circolari[2385] per invitar
tutti a concorrere ad esso concilio nell'anno seguente. _Giovanni da
Vignate_, che era signore ossia tiranno di Lodi, grande onor fece a
papa Giovanni e a Sigismondo; e perchè egli colla sua destrezza era
divenuto padrone anche di Piacenza, in tal congiuntura, se crediamo al
Corio[2386], fece di quella città un dono al re Sigismondo. Voce comune
era che esso re de' Romani fosse venuto per prendere la corona ferrea
d'Italia; ma odiando egli _Filippo Maria Visconte_ duca di Milano, niun
accordo potè seguir fra loro. E tanto meno dipoi, perchè il duca fece
la lega contra di lui coi _Genovesi_, col _marchese di Monferrato_ e
con _Pandolfo Malatesta_. Da Lodi, ove celebrarono la festa del santo
Natale, passarono dipoi Giovanni e Sigismondo a Cremona, quivi ben
ricevuti da _Gabrino Fondolo_ tiranno d'essa città. Si racconta di
costui un fatto, di cui non oserei d'essere mallevadore, cioè aver
egli detto, prima di morire, d'essere d'una sola cosa pentito. Ed
era, che avendo egli condotto papa Giovanni e il re Sigismondo fin
sulla cima dell'alta e nobil terra di Cremona[2387], non gli avesse
precipitati amendue al basso, perchè la morte dei due principali capi
della cristianità avrebbe portata dappertutto la fama del suo nome.
Bestialità sì enorme difficilmente potè cadere in mente, se non per
burla, ad un uomo si accorto, come egli fu. Tuttavia racconta il
Redusio[2388] che tanto il papa che Sigismondo, entrati in sospetto
della fede di costui, _insalutato hospite_, si partirono di Cremona.
Continuò ancora per li primi mesi di questo anno la guerra fra il
suddetto re Sigismondo e i Veneziani[2389]. Si sparsero le genti
di lui pel Veronese e Vicentino; succederono ancora molti incontri
di guerra colla peggio ora dell'uno ora degli altri; ma in fine,
conoscendo Sigismondo che v'era poco da sperare contro la potenza e
vigilanza della signoria di Venezia, diede ascolto a proposizioni
di tregua. Nel dì 18 d'aprile giunse a Venezia la nuova che s'era
conchiusa essa tregua per cinque anni avvenire. _Pandolfo Malatesta_,
che con singolar valore e fedeltà aveva servito alla repubblica in
questa guerra, dopo aver ricevuto considerabili premii e finezze dai
signori veneti, se ne ritornò a Brescia, e cominciò guerra contra del
suddetto Gabrino Fondolo tiranno di Cremona, a cui tolse circa diciotto
castella, con giugnere fino alle mura di quella città; ma non potè fare
di più. Terminò i suoi giorni in quest'anno, nel dì 26 di dicembre,
_Michele Steno_ doge di Venezia[2390], e gli succedette poi in quella
illustre carica _Tommaso Mocenigo_, nel dì 7 del prossimo gennaio.
Questi si trovava allora ambasciatore in Cremona, ed avvisato sen
venne segretamente a Venezia. Nel dì 2 di agosto di quest'anno[2391]
_Giorgio degli Ordelaffi_ signor di Forlì, per ispontanea dedizion de'
cittadini di Forlimpopoli, divenne padrone di quella terra. Troppo fin
qui erano stati su un piede i Genovesi, gente allora inclinata troppo
alle mutazioni. Loro signore ossia capitano, come vedemmo, era divenuto
_Teodoro marchese_ di Monferrato, in ricompensa di averli liberati dal
giogo dei Franzesi. Mentre egli si trovava a Savona, per dar sesto ad
una sollevazione di quella città, levossi a rumore il popolo di Genova,
gridando _libertà_, nel dì 20 di marzo. Fuggirono gli uffiziali del
marchese, e venuto a Genova _Giorgio Adorno_, personaggio ben voluto da
tutti, fu eletto doge di quella repubblica. Seguì poscia, nel dì 9 di
aprile, un accordo col marchese di Monferrato, il quale, contentandosi
di ventiquattro mila e cinquecento fiorini d'oro, fece lor fine delle
sue pretensioni.

NOTE:

[2376] Redus., Chron., tom. 19 Rer. Ital.

[2377] Johann. Baudin., Istor. Senens., tom. 20 Rer. Ital.

[2378] Antonii Petri Diar., tom. 24 Rer. Ital.

[2379] Bonincont., Annal., tom. 21 Rer. Ital. Theodoricus de Niem,
Hist. S. Antonin., et alii.

[2380] Chron. Foroliv., tom. 19 Rer. Ital.

[2381] Cronica di Siena, tom. eod.

[2382] Leonardus Aretin., Hist., tom. 19 Rer. Ital. Ammirato, Istor. di
Firenze, lib. 18.

[2383] Leonardus Aretin., ubi supra.

[2384] Matth. de Griffon., Chron., tom. 18 Rer. Italic.

[2385] Raynaldus, Annal. Eccles.

[2386] Corio, Istoria di Milano.

[2387] Campi, Istor. di Cremona.

[2388] Redus., Chron., tom. 19 Rer. Ital., pag. 827.

[2389] Sanuto, Istor. Ven., tom. 22 Rer. Ital.

[2390] Idem, ibidem.




    Anno di CRISTO MCCCCXIV. Indiz. VII.

    GIOVANNI XXIII papa 5.
    SIGISMONDO re de' Romani 5.


Dopo avere stabilito quanto occorreva pel concilio generale da tenersi
in questo anno in Costanza[2392], si separarono _papa Giovanni_ e il
_re Sigismondo_. Da Cremona venne il pontefice a Mantova, e di là a
Ferrara, dove fece la sua solenne entrata nel dì 18 di febbraio[2393].
In tale occasione tirò al suo partito, oppure maggiormente confermò
in esso, _Niccolò Estense marchese_ di Ferrara, il quale nell'anno
precedente, per le persuasioni di _Sforza Attendolo_, s'era lasciato
indurre a far lega col re _Ladislao_, e già ne avea ricevuto trenta
mila fiorini d'oro, col bastone del generalato. Rinunziò poscia e
restituì il danaro. E qui non vo' lasciar di dire che questo principe
nell'anno presente, essendosi messo in viaggio per andar alla divozion
di San Jacopo di Galizia (era egli stato anche nell'antecedente anno
al santo Sepolcro), nel passare, verso i confini del Genovesato,
un castello appellato Monte San Michele di uno de' marchesi del
Carretto[2394], fu messo prigione da quel castellano per l'unico fine
di ricavar danari dal suo riscatto: iniquità praticata non poco dai
tirannetti di questi tempi contro il diritto delle genti. Per liberarsi
fu il marchese obbligato a promettere gran somma di danaro, la quale
non so se fosse poi pagata, e se ne tornò a Ferrara con incredibil
consolazione di quel popolo, che quanto l'amava altrettanto aveva
deplorata la disgrazia avvenutagli. Giunto a Bologna, nel dì 26 di
febbraio, papa Giovanni[2395], quivi attese a rimettere in piedi il
castello già smantellato da quel popolo, credendosi di quivi far
le radici; ma altrimenti avea disposto la divina Provvidenza. Non
mancavano intanto affanni ad esso pontefice, e timori a tutti i suoi
cortigiani[2396], perchè Ladislao re di Napoli, e padrone di Roma e
d'altre città pontifizie, informato dei negoziati fatti dal papa col re
Sigismondo contra di lui, fremendo minacciava di venir fino a Bologna
per iscacciarlo di là. A questo fine si portò egli da Napoli a Roma
nel dì 14 di marzo[2397], per prepararsi alla spedizione suddetta. A'
Fiorentini non piaceano questi andamenti del re per gelosia del loro
Stato; e perciò tanto si adoperarono che strinsero pace e lega con
lui nel dì 22 di giugno; e Ladislao promise di non molestar Bologna,
nè il suo contado. Sul principio di luglio, trovandosi Ladislao in
Perugia con _Paolo Orsino_, che sotto la buona fede era a lui venuto,
e con _Orso da Monte Rotondo_ ed altri baroni romani, non so per quali
sospetti, li fece prender tutti e due, e condurli a Roma incatenati.
In Paolo si univa la riputazion d'essere un prode condottier d'armi
ed insieme il discredito d'uomo disleale; però la sua prigionia a
molti dispiacque, e ad altri più fu gratissima. Ma peggio intervenne
al medesimo _re Ladislao_. Mentre era a campo a Narni, s'infermò per
male attaccatogli, per quanto corse la fama, da una bagascia perugina
nelle parti oscene. Non era allora conosciuto il morbo gallico; ma,
per attestato degli antichi medici, si provarono talvolta i medesimi
mali influssi dell'incontinenza, ai quali si dava il nome di veleno.
Tormentato Ladislao da atroci dolori, fu portato sopra una barella
a San Paolo fuori di Roma; e venute due galee di Gaeta, s'imbarcò
in una di esse, menando seco incatenato il suddetto Paolo Orsino, e
s'inviò per andare a Napoli. Ma cresciuto il suo malore, e fattosi
portare al lido, oppure in Castello Nuovo, come si ha dai Giornali
Napoletani[2398], quivi, nel dì 6 d'agosto (altri dicono prima, altri
dopo), diede fine alla vita, non meno che ai suoi grandiosi disegni
di conquistar l'Italia. Di mondana politica era egli senza dubbio
ben provveduto, ma più di desiderio di gloria e d'ingrandimento.
Nel mestier della guerra pochi gli andavano innanzi: al che non gli
mancava coraggio, pazienza e vigilanza. Parve in lui piuttosto ombra
che sostanza di religione; minore tuttavia venne provata in lui
l'osservanza delle promesse; e sfrenata poi la libidine, per cui,
massimamente in Roma, commise molti eccessi, e da cui in fine fu
condotto a morte nella metà della ordinaria vita degli uomini.

La mancanza di questo re senza figliuoli aprì la strada a _Giovanna_
di lui sorella per succedergli nel regno di Napoli. _Giovanna Seconda_
si truova essa chiamata nelle storie. Era vedova di _Guglielmo_
figliuolo di _Leopoldo III duca_ d'Austria, dopo la cui morte senza
figliuoli se n'era tornata alla casa paterna. Non tardò essa ad
essere riconosciuta da tutti per regina. Alzavano quasi tutti le mani
al cielo per la gioia in Roma, Firenze ed altri luoghi, al vedersi
liberati da questo re sì manesco e perfido; ma più d'ogni altro ne
fece festa _papa Giovanni XXIII_, il quale sempre era in pena per così
potente avversario[2399]. _Jacopo degl'Isolani_, creato cardinale per
guiderdone d'avergli fatto ricuperar Bologna, fu poscia spedito da
lui alla volta di Roma a fine di ricuperar quegli Stati. Ed appunto
nell'ottobre se gli diedero Monte Fiascone e Viterbo. Per conto poi di
Roma, quella nobiltà e popolo nel sopraddetto mese d'agosto, dato le
armi, si levarono dall'ubbidienza della regina Giovanna; e quantunque
_Sforza_ con altri capitani di essa regina entrassero in quella città,
non vi si poterono sostenere contra le forze de' Romani. Non di meno
castello Sant'Angelo si conservò fedele ad essa regina. Entrò poscia
in Roma il cardinale di Sant'Eustachio, cioè l'Isolano, legato di papa
Giovanni, nel dì 19 d'ottobre, e prese il governo di quella città. Nel
cuore intanto di esso pontefice stava fitto il desiderio di portarsi a
Roma, e non già all'incominciato concilio di Costanza. L'abborriva egli
per timor di cadere, nè s'ingannò nel presagio. Tanto dissero, tanto
fecero i cardinali, che lo smossero; laonde nel dì primo d'ottobre,
come biscia all'incanto, da Bologna s'inviò a quella volta. Credesi
ch'egli si fosse prima assicurato della protezion di _Federigo duca_
d'Austria. Giunto a Costanza, fece l'apertura del concilio generale,
rappresentante la Chiesa universale, nel dì 5 di novembre. Da tutte le
parti della Chiesa latina concorsero colà vescovi, abbati, teologi e
gli ambasciatori dei principi cristiani, e innumerabile nobiltà, che
andò poscia di mano in mano crescendo[2400].

Non si potea vedere senza meraviglia la sterminata unione di tanti
riguardevoli ecclesiastici e secolari. E tutti ardevano di desiderio
di vedere oramai tolto via lo scisma, e pacificata la Chiesa. Invitati
ancora colà gli altri due papi, cioè _Gregorio XII_ e _Benedetto
XIII_, il primo si scusò con apparenti ragioni, e solamente inviò
uno de' suoi cardinali, cioè quel di Ragusi, e _Giovanni Contareno_
patriarca di Costantinopoli, che assistessero per lui. L'altro poi
spedì alcuni prelati, che da lì a qualche tempo se ne andarono con Dio,
vedendo mal incamminati gli affari pel loro principale[2401]. Comparve
ancora nella vigilia del Natale al sacro concilio il _re Sigismondo_
colla _regina Barbara_ sua consorte ad accrescere la magnificenza
della funzione, e ad accalorare l'importantissimo negozio della pace
della Chiesa. Si era egli fatto coronare re di Germania nel dì 8
dell'antecedente novembre in Aquisgrana. Nulla poi di riguardevole
succedette nell'anno presente in Lombardia[2402], se non che il re
Sigismondo, tornando in queste parti, e facendo il nemico di _Filippo
Maria duca_ di Milano, mosse contra di lui _Gabrino Fondolo_ tiranno di
Cremona, _Giovanni da Vignate_ tiranno di Lodi, e _Teodoro marchese_
di Monferrato. Ma in nulla si ridussero i loro tentativi, perchè le
forze del duca si andavano ogni giorno più aumentando. Fermossi per
due mesi in Piacenza Sigismondo, divisando le maniere di nuocergli.
Passò ad Asti, dove contra di lui insorse una sedizione, ed in fine,
senza aver altro operato, se ne tornò in Germania. Fiera commozione
fu nel dicembre di quest'anno in Genova[2403], essendosi sollevati
contra di _Giorgio_ Adorno novello doge i popolari ghibellini, con
avere per capo Batista da Montaldo. Durò per tutto quel mese il tumulto
con varie civili battaglie, nelle quali nondimeno non si osservò la
crudeltà praticata da altre città in simili funeste congiunture. Se non
falla il Sanuto[2404], dacchè il suddetto re Sigismondo fu slontanato
da Piacenza, Filippo Maria duca spedì colà le sue genti d'armi, e
ricuperò quella città nel dì 20 di marzo, e poscia il castello nel
dì 6 di giugno. Nel novembre di quest'anno[2405] _Malatesta_ signore
di Pesaro mosse guerra agli Anconitani, e diede varie battaglie alla
stessa città, credendosi di averla per intelligenza con alcuni di
quei cittadini; ma non gli venne fatto. Molti dei suoi restarono in
quell'occasione estinti o presi. Pure circa ventinove castella di essi
Anconitani vennero in potere di lui. Fu poi rimessa la lor lite nel
senato veneto.

NOTE:

[2391] Annales Foroliviens., tom. 22 Rer. Ital.

[2392] Raynaldus, Annal. Eccles.

[2393] Diario Ferrarese, tom. 24 Rer. Ital.

[2394] Sanuto, Istor. Ven., tom. 22 Rer. Italic.

[2395] Matthaeus de Griffon., Chron., tom. 18 Rer. Italic.

[2396] Theodoric. de Niem, in Johanne XXIII.

[2397] Antonii Petri Diar., tom. 24 Rer. Ital.

[2398] Giornal. Napolet., tom. 21 Rer. Ital.

[2399] Cronica di Bologna, tom. 18 Rer. Ital.

[2400] S. Antonin., Par. III, tit. 22.

[2401] Vita Johannis XXIII, P. II, tom. 3 Rer. Italic.

[2402] Corio, Istor. di Milano.

[2403] Johannes Stella, Annal. Genuens., tom. 17 Rer. Ital.




    Anno di CRISTO MCCCCXV. Indiz. VIII.

    Sede di San Pietro vacante 1.
    SIGISMONDO re de' Romani 6.


Chiunque mirava _Giovanni XXIII_ papa nel maestosissimo concilio
di Costanza, come romano pontefice, riverito da _Sigismondo re_,
ossequiato da tanti cardinali, vescovi, prelati e nobili, e assiso sul
trono alla testa di quella grande assemblea[2406], l'avrebbe chiamato
il più felice e glorioso uomo del mondo. Ma non credea già così sè
stesso papa Giovanni, perchè tormentato da un continuo batticuore di
dover scendere da quella beata cattedra, in cui era seduto finora. In
effetto da che si videro ostinati gli altri due papi in anteporre la
loro ambizione al desiderato ben della Chiesa, quei padri cominciarono
in disparte a scappar fuori con proposizioni di astrignerli colla forza
alla cessione. Non vi mancarono Italiani che diedero ad essi padri
in segreto nota di tutte le crudeltà, simonie ed altre iniquità dello
stesso Giovanni. Ma non mancavano a lui spioni, perchè in abbondanza
ne avea condotto seco; e questi gli andavano rivelando tutti i segreti
de' cardinali e de' vescovi. Lasciossi egli indurre a promettere la
cessione del pontificato, purchè anche Angelo Corrario e Pietro di
Luna, cioè gli altri due pretendenti al papato, facessero la stessa
rinunzia. Ne fu fatta gran festa nel concilio. Ma perchè una tal
condizionata promessa sarebbe rimasta senza effetto, stante la già
conosciuta durezza degli altri due; cotante istanze furono fatte a papa
Giovanni, che giunse insino ad obbligarsi alla cessione, quando altra
maniera non vi fosse di unire la Chiesa. Oh, allora sì, che ottenuto
questo importante punto, s'empierono di giubilo i padri del concilio.
Ma, fatto ciò, se ne pentì ben presto Giovanni; ed avendo segretamente
trattato con _Federigo duca_ di Austria, nella notte del dì 29 di marzo
prese così ben le sue misure, che se ne fuggì vestito da villano, e
si ridusse a Sciafusa negli Svizzeri, dove ritrattò le promesse fatte.
Gran rumore fu per questo nel concilio. Tralascio io i lor decreti, le
loro istanze per farlo tornare, e le cabale di Giovanni per sottrarsi
al fulmine che gli soprastava, bastandomi di dire, avere il re
Sigismondo, unito con altri principi, usate le preghiere, le minaccie,
e in fin le armi, per indurre il suddetto duca Federigo a prendere e
consegnare il suddetto papa Giovanni, che si era ritirato a Brisacco.
Tanto egli fece[2407], che il duca, da rigorosi editti costretto, e già
spogliato di moltissime sue terre e città, si ridusse a consegnarlo
nel mese di maggio, e il fece condurre nelle vicinanze di Costanza,
dove fu ritenuto sotto buona guardia[2408]. Gli furono intimati i capi
delle accuse, e nel dì 29 di maggio si procedette contra di lui alla
sentenza della deposizion dal papato, e alla prigionia, per far ivi
penitenza. Portato a lui questo decreto, vi si acquetò, e promise di
non appellarsene mai. Nella stessa maniera fu pubblicata la sentenza
di deposizione contra di _Gregorio XII_ e _Benedetto XIII_, siccome
papi anch'essi dubbiosi e perturbatori della Chiesa. A questo avviso
esso _papa Gregorio_, che avea buon fondo di virtù, nè finora si era
mai indotto a rimediare al bene della Chiesa, perchè troppo assediato
e ritenuto dalle contrarie insinuazioni de' suoi parenti, allorchè
ebbe intesa la caduta di Baldassare Cossa, appellato finora papa
_Giovanni XXIII_, conoscendo oramai disperato il caso anche per sè,
e ricevuto buon lume da Dio, spedì a Costanza _Carlo de' Malatesti_
con plenipotenza e con autentica cessione del papato. Arrivato colà
il Malatesta nel dì 4 di luglio, con giubilo universale dei padri del
concilio lesse e pubblicò la solenne rinunzia fatta da esso Angelo
Corrario, al quale per questo lodevole spontaneo atto fu lasciata
la porpora cardinalizia, e conceduto, sua vita natural durante, il
governo della marca d'Ancona. Ed egli dacchè ebbe intesa la cessione
sua accettata nel concilio, trovandosi in Rimini, fatto un solenne
concistoro, generosamente la confermò, e depose la sacra tiara e tutti
gli ornamenti pontificali, ripigliando il titolo di cardinale vescovo
di Porto.

Vi restava da vincere Pietro di Luna, chiamato _Benedetto XIII_.
Ritirato costui a Perpignano, quivi se ne stava esercitando la sua
autorità sopra coloro che seguitavano a tenerlo per papa, come gli
Aragonesi e Castigliani. Tanto egli, quanto _Ferdinando re_ di Aragona
e di Sicilia, pregarono con loro lettere il re _Sigismondo_ di voler
portarsi a Nizza, dove anch'essi si troverebbono, per tener ivi un
congresso e trattar della maniera di pacificar la Chiesa. Sigismondo,
principe piissimo, e principal promotore di questa grand'opera,
assunse il carico di passare colà, non badando al suo grado, nè a
spese, a disastri e pericoli, purchè ne venisse del bene alla Chiesa
di Dio. Menando seco alquanti prelati e teologi, come ambasciatori del
concilio, passò per la Francia, e giacchè era svanita la proposizione
dell'abboccamento in Nizza, andò sino a Narbona, dove il venne a
trovare il re Ferdinando, benchè infermo. Non si potè trar fuori
di Perpignano il malizioso Pietro di Luna; e però furono a trovarlo
colà i due re nel dì 18 di settembre[2409]. Ma Pietro (tanto può la
forza dell'ambizione e della vanità) mostrava bensì di voler cedere
il papato, ma sfoderava nello stesso tempo esorbitanti condizioni
e proposizioni tendenti a guadagnar tempo, che davano abbastanza a
conoscere non si accordar le di lui parole col cuore. Le preghiere e le
minaccie a nulla servirono. Scappò anche segretamente da Perpignano,
e si ritirò a Colliure; ma fu quivi assediato; e perciocchè i suoi
cardinali l'abbandonarono, trovò la maniera di fuggirsene e di
ritirarsi a Paniscola, cioè ad un fortissimo suo castello sul mare,
non molto lungi da Tortosa, dove si rinserrò, risoluto di morire senza
dimettere le insegne del preteso suo pontificato. Allora fu che i re
Sigismondo e Ferdinando, irritati dall'ambiziosa ostinazione di questo
mal uomo, l'abbandonarono, sottraendogli ogni ubbidienza[2410], e nel
dì 15 di dicembre stabilirono nella città di Narbona alcuni articoli,
affinchè unitamente coi prelati della Spagna si procedesse poi contra
di Pietro di Luna. Nel suo passaggio per la Francia Sigismondo
s'interpose per mettere pace fra i re di Francia ed Inghilterra,
ch'erano alle mani fra loro, e solamente ritornò nell'anno seguente al
concilio di Costanza.

Di novità e peripezie non poche abbondò in quest'anno il regno di
Napoli[2411]. Avea la _regina Giovanna Seconda_, appena salita sul
trono, alzato al grado di conte camerlengo _Pandolfo Alopo_, uomo
di vil prosapia, e talmente da lei favorito, che corsero sospetti
d'amicizia poco onesta fra loro. Costui con ismoderata autorità
girava a suo talento gli affari della corte e del regno. Fece anche
imprigionare _Sforza Attendolo_, il più valente condottier d'armi,
che la regina avesse allora al suo servigio; e solamente dopo quattro
mesi per le istanze di varii baroni il rimise in libertà con patto
ch'egli sposasse la di lui sorella Caterina Alopa. Data esecuzione a
questo trattato, Sforza fu poi creato gran contestabile del regno. Non
mancavano torbidi in quel regno, e baroni ribelli e città sollevate.
Persuase dunque il consiglio alla regina di eleggere un marito, col
cui braccio potesse più sicuramente tener le redini del governo; ed
ella fra molti scelse _Jacopo conte della Marca_ del real sangue di
Francia, che accettò ben volentieri l'esibizion di quelle nozze. Sul
fine di luglio arrivato questo principe nel regno di Napoli, la regina
gli mandò incontro gran copia di baroni, e fra gli altri il suddetto
Sforza gran contestabile, con ordine di non gli dare altro titolo
che quello di principe di Taranto e duca di Calabria: che così s'era
convenuto negli articoli del contratto matrimoniale, già eseguito per
via di un mandato colle cerimonie della Chiesa, come io vo credendo.
Ma Jacopo, a' cui fianchi si misero tosto dei baroni desiderosi
d'abbattere _Sforza_ e _Pandolfello_, il consigliarono di levarsi
d'attorno questi due potenti ostacoli, perchè in tal guisa si sarebbe
aperta la strada ad essere re. In fatti nella città di Benevento fu
preso Sforza, e cacciato in una dura prigione; nè andò esente da questa
disavventura _Francesco_ suo figliuolo con altri parenti del medesimo
Sforza. Arrivato Jacopo a Napoli nel dì 10 d'agosto, consumato che
ebbe il matrimonio, usurpò il titolo di re, oppure, come vogliono
alcuni, ciò eseguì con consenso della medesima regina. Fece poi nel
dì 8 di settembre mettere le mani addosso a Pandolfello; e l'infelice
processato e condannato lasciò la testa sul palco nel dì primo
d'ottobre. Passando poi più oltre, cominciò a tenere ristretta e come
prigioniera la regina, con attribuire a sè stesso tutta l'autorità, e
senza lasciarne a lei un menomo uso, e neppur permettendole che fosse
visitata da alcuno dei nobili. _Paolo Orsino_ uscì in questi tempi
di prigione per grazia del re Jacopo, da cui fu mandato a Roma, per
imbrogliar quella città, mentre castello Sant'Angelo stava tuttavia
alla divozione di Napoli, e colle bombarde facea guerra e danno al
popolo romano[2412]. Arrivò egli colà nel dì 28 di novembre, e cominciò
ad inquietare il cardinale di Sant'Eustachio, legato, e fece prigione
_Francesco degli Orsini_ con altre novità.

Ebbe _Filippo Maria duca_ di Milano molte faccende in quest'anno[2413],
cioè guerra con _Pandolfo Malatesta_ signore di Brescia, nel
qual tempo la fazion dei Ghibellini di Alessandria, che, essendo
fuoruscita, avea impetrata poco prima la grazia di ripatriare, si
mosse a rumore, e diede quella città in mano a _Teodoro marchese_
di Monferrato. Per buona fortuna del duca, in quel medesimo giorno
_Francesco Carmagnuola_ suo generale avea stabilita col Malatesta,
per interposizion de' Veneziani, una tregua di due anni: laonde le
armi sue ebbero la comodità d'accorrere ad essa città d'Alessandria,
e di entrare per una porta nella fortezza, che tuttavia si mantenea,
e di ricuperar la città. Per questo fatto il Carmagnuola fu dal duca
Filippo creato conte di Castelnuovo[2414]. Non andò così per Piacenza.
_Filippo degli Arcelli_, nobile di quella città, nel dì 25 di ottobre
usurpò il dominio con trucidar la guarnigione del Visconte. Pretende
il Rivalta[2415], storico piacentino, ch'egli le desse il sacco,
e commettesse grandi crudeltà contra dei cittadini, e massimamente
contra di _Alberto Scotto_ conte di Vigoleno. Fece egli lega dipoi col
_marchese Niccolò_ di Ferrara, e coi signori di _Brescia_, _Cremona_
e _Lodi_, in maniera che cominciò a dar da fare al duca di Milano.
Per attestato del Bonincontro[2416], in quest'anno _Malatesta_ signor
di Cesena fece viva guerra a _Lodovico de' Migliorati_ signore di
Fermo, e lo spogliò di molte castella. Di peggio sarebbe intervenuto
a Lodovico, se non fosse giunto avviso a Malatesta che _Braccio da
Montone_, capitano insigne di questi tempi, metteva a ferro e fuoco
il contado di Cesena[2417]. Perciò, fatta tregua fra loro, corse
alla difesa della propria casa. Guerra eziandio mosse in quest'anno
il medesimo Malatesta a _Ridolfo Varano_ signore di Camerino; ma non
gli andò fatta, come s'era egli figurato. Genova, per la sollevazione
cominciata nell'anno addietro, era tuttavia in armi[2418], continuando
le battaglie fra i cittadini, il bruciamento o smantellamento delle
case. Per quanto si studiasse il clero con divote processioni, gridando
misericordia e pace, di frenar sì pazzo bollor delle fazioni, stettero
gl'inferociti animi saldi nelle risse fino al dì 6 di marzo, in cui,
essendo stati eletti nove arbitri, proferirono l'accordo, consistente
in permettere che _Giorgio Adorno_ sino al dì 27 di quel mese ritenesse
la sua dignità, e poi la dimettesse, con goder da lì innanzi di molte
esenzioni e sicurezze. Furono deposte le armi, cessò tutto il rumore;
e dappoichè l'Adorno lasciò vacante la sedia, nel dì seguente, giorno
28 d'esso mese, fu eletto doge _Barnaba da Goano_. Coll'elezione di
cotesto prudente personaggio parea che s'avesse a godere quiete in
Genova; ma troppo erano in quei tempi facili a scomporsi gli animi
di quella focosa gente. Nel dì 29 di giugno gli Adorni e Campofregosi
presero le armi contro del duca novello per deporlo. Perciò si fu di
nuovo alle mani fra gli emuli e i loro aderenti; nè potendo resistere
il Goano alla potenza degli avversarii, rinunziò la bacchetta del
comando. In luogo suo nel dì 4 di luglio di comune consenso del popolo
restò eletto doge _Tommaso da Campofregoso_: con che si restituì la
pace alla scompigliata città.

NOTE:

[2404] Sanuto, Istor. Ven., tom. 22 Rer. Ital.

[2405] Bonincontrus, Annal., tom. 21 Rer. Ital.

[2406] Theodor. de Niem, in Johan. XXIII. Raynaldus, Annal. Eccles.

[2407] Gobelinus, in Cosmodr.

[2408] Theodoricus de Niem, in Johanne XXIII.

[2409] Theodoricus de Niem, in Johanne XXIII. Raynaldus, Annal. Eccles.

[2410] Labbe, Concilior., tom. 12.

[2411] Giornal. Napolet., tom. 21 Rer. Ital. Corio, Istoria di Milano.

[2412] Antonii Petri Diarii, tom. 24 Rer. Ital.

[2413] Corio, Istoria di Milano.

[2414] Sanuto, Istor. Ven., tom. 22 Rer. Ital.

[2415] Ripalta, Chron. Placent., tom. 20 Rer. Ital.

[2416] Bonincontrus, Annal., tom. 21 Rer. Ital.

[2417] Annales Foroliviens., tom. 22 Rer. Italic. Chron. Foroliviens.,
tom. 19 Rer. Ital.

[2418] Johann. Stella, Annal. Genuens., tom. 17 Rer. Ital.




    Anno di CRISTO MCCCCXVI. Indizione IX.

    Sede di San Pietro vacante 2.
    SIGISMONDO re de' Romani 7.


Spesero i Padri del concilio di Costanza questo anno in varii
regolamenti spettanti alla disciplina ecclesiastica, in trattati
per istaccar la Castiglia dall'antipapa _Benedetto_, e in citare lui
stesso al concilio, e in processar gli eretici ussiti, senza parlare
dell'elezion d'un nuovo romano pontefice, premendo loro, se mai si
potea, di riportar la cessione d'esso antipapa, per procedere poi
più francamente a dare un indubitato papa alla Chiesa di Dio. Ma
l'ambizioso Pietro di Luna, che sì belle sparate avea talvolta fatto
d'essere pronto alla cessione, quanto più mirava abbattuti i due
suoi competitori, tanto più si confermava nella risoluzione di voler
morire papa. Intanto non mancavano all'Italia guerre e rivoluzioni.
_Braccio da Montone_, capitano del già papa _Giovanni XXIII_, avea
tenuta fin qui a freno la città di Bologna colle armi sue[2419]. Ma
dacchè s'intese la caduta d'esso pontefice, ripigliarono i Bolognesi
l'innato desiderio della lor libertà. Nel dì 5 di gennaio dell'anno
presente diedero esecuzione ai loro disegni, coll'avere _Antonio_ e
_Batista de' Bentivogli_, e _Matteo da Canedolo_ levato rumore, per
cui tutto il popolo corse all'armi. Fu lasciato uscire il vescovo di
Siena, che v'era governatore per la Chiesa; ma andò tutto il suo avere
a saccomano. Udita questa nuova, Braccio, che si trovava a castello San
Pietro, s'avviò tosto alla volta di Bologna colle sue genti, credendosi
di ingoiarla, e d'arricchir colla preda i suoi. Trovati i cittadini
bene in punto, e risoluti di difendere il ricuperato libero stato,
capitolò con essi, e forse anche prima era d'accordo con loro; e dopo
aver da essi ricevuto in termine di tre mesi un donativo di ottantadue
mila fiorini d'oro, li lasciò in pace, e andossene a portar la guerra
contro la sua patria Perugia, di cui con altri nobili era fuoruscito.
Allora fu che rientrò in Bologna una gran copia di nobili cacciati in
esilio sotto il rigoroso pontificio governo precedente, e cessarono le
gran faccende che in addietro avea il carnefice in quella città. Nel
dì 6 d'aprile ebbero il castello della porta di Galiera per dieci mila
fiorini, dati a messer Bisetto da Napoli parente del fu papa Giovanni
XXIII, e non perderono tempo a smantellarlo. Furono loro restituite
anche le castella che teneva Braccio. Gran festa ed allegria si fece
per più dì in Bologna per questa mutazione di stato.

Marciò intanto il valoroso Braccio alla volta di Perugia sua patria
con quattromila cavalli e molta fanteria, per rientrar colla forza
in quella città. Molte battaglie, molti assalti succederono, avendo
i Perugini della fazion contraria fatto ogni sforzo per la loro
difesa. Gian-Antonio Campano vescovo di Teramo diffusamente, ma non
senza adulazione, lasciò scritte tutte le imprese di questo celebre
capitano[2420], col difetto ancora comune a molti altri storici di quel
secolo, cioè di non accennar gli anni: cosa di molta importanza per
la storia. Si trovavano alle strette i Perugini; e conoscendo di non
poter oramai più resistere a sì feroce nemico, misero le loro speranze
in _Carlo Malatesta_ signor di Rimini, accreditato condottier d'armi
di questi tempi. L'offerta di molto danaro, e molto più l'avergli
fatto credere che il prenderebbono per loro signore, cagion fu che
egli s'impegnò a sostenerli contro del loro concittadino. Raunata
dunque la maggior copia di cavalli e fanti che potè, si mosse a
quella volta, avendo seco _Angelo dalla Pergola_ con altri capitani,
ed aspettando ancora che _Paolo Orsino_ con altra gente venisse ad
unirsi con lui. Era giunto su quel d'Assisi, e in vicinanza del Tevere,
quando Braccio, sotto di cui militava _Tartaglia_, rinomato condottier
d'armi, premendogli non poco che il Malatesta non arrivasse a darsi
mano coi Perugini, gli andò incontro a bandiere spiegate, e nel dì
7 di luglio (il Bonincontro scrive[2421] nel dì 15) gli presentò la
battaglia. Durò questa sette ore con bravura memorabile d'entrambe le
parti; ma perchè, secondo alcuni, era inferiore, non già di coraggio,
ma di gente l'armata di Carlo Malatesta, ad essa toccò di soccombere.
Rimase prigione lo stesso Carlo, con Galeazzo suo nipote e molti
altri nobili[2422]. Il Campano scrive che circa tre mila cavalieri
prigionieri vennero alle mani di Braccio. Dio sa se neppure tanti ne
avea condotti in campo il Malatesta, al quale fu imposta la taglia di
cento mila fiorini d'oro, e trenta mila a suo nipote. Dopo molti mesi,
a nulla avendo servito le raccomandazioni dei Veneziani, si riscattò
Carlo con pagarne settanta mila. Il Sanuto scrive solamente trenta
mila[2423]. Ma egli trovò la maniera di far danaro, con apporre a
Martino da Faenza, uomo ricchissimo e che militava per lui, un reato
di tradimento, per cui lo spogliò non solo del contante, ma anche della
vita. _Pandolfo Malatesta_ signor di Brescia suo fratello, giacchè era
seguita tregua fra lui e il duca di Milano, con quattro mila cavalli e
molti pedoni si portò a Rimini; ma a nulla giovò il suo arrivo colà, se
non ad impedire che Braccio non occupasse più castella ai Malatesti di
quel che fece.

Imperciocchè Braccio dopo questa vittoria maggiormente s'ingagliardì;
e i Perugini, presi da somma costernazione, altro ripiego non ebbero
che quello di spedire a lui ambasciatori per offerirgli la signoria
della città, e pregarlo di usar la clemenza verso de' concittadini
suoi. Nel dì 19 di luglio fece egli armato la sua solenne entrata
in quella città, trattò amorevolmente i nuovi sudditi, e cominciò un
plausibil governo in quel popolo. Avea testa da far tutto. E perciocchè
seppe che Paolo Orsino colle sue truppe era giunto a Colle Fiorito,
mandò innanzi Tartaglia con un corpo d'armati, e con un altro gli
tenne dietro[2424]. L'Orsino nel dì 5 d'agosto attorniato, quando men
sel pensava, dai nemici, lasciò la vita sotto le spade di _Lodovico
Colonna_, di Tartaglia e di altri, che gli voleano gran male. Pure
ne avrebbono fatta aspra vendetta i suoi soldati, che corsero alle
armi, ed aveano già ridotto Tartaglia in male stato, se non fosse
sopravvenuto il rinforzo di Braccio, per cui rimasero disfatti e
quasi tutti presi. S'impadronì poscia Braccio di Rieti, di Narni e di
alcune castella dei Malatesti: tutte imprese che consolarono non poco
i Perugini, per avere acquistato, benchè loro malgrado, un signore
che accresceva lo splendore e dominio della loro città. Venne a morte
nel dì 20 di settembre _Malatesta_ signor di Cesena, e fratello di
_Carlo_ e di _Pandolfo_. E circa lo stesso tempo, se abbiamo da credere
agli Annali di Forlì[2425], terminò i suoi giorni _Gian-Galeazzo de'
Manfredi_ signor di Faenza, a cui nella signoria succedette _Guidazzo_
suo figliuolo. Ma, secondo altra Cronica, egli mancò di vita solamente
nell'anno seguente. Benchè il Corio[2426], siccome accennai, metta
nell'anno precedente la tregua maneggiata dagli oratori veneti fra il
duca di Milano e i collegati, cioè _Pandolfo_ e _Carlo Malatesti_, il
_marchese di Ferrara_ e i signori ossia tiranni di _Lodi_, _Cremona_,
_Piacenza_ e _Como_; pure il Sanuto[2427] la riferisce all'anno
presente. L'anno poi fu questo che _Filippo Maria duca_ suddetto,
avendo con belle parole fatto venire a Milano _Giovanni da Vignate_
signor di Lodi, ordinò, nel dì 19 d'agosto, che fosse preso e messo in
una gabbia di ferro nella città di Pavia, dove nel dì 28 d'esso mese
fu ritrovato morto, e si fece spargere voce che, percotendo il capo
nei ferri, si era ucciso, senza averne obbligazione al boia. Intanto,
spedito l'esercito a Lodi, tornò quella città all'ubbidienza del duca.
La morte di costui mise a partito il cervello di _Lottieri Rusca_
occupator di Como, in maniera che mandò a trattare di rendere al duca
quest'altra città, purchè gli lasciasse Lugano con titolo di contea,
e ne ricevesse quindici mila fiorini d'oro in dono. Così fu fatto, e
Como ubbidì da lì innanzi al duca. Aggiugne il Sanuto che nel novembre
di questo medesimo anno esso duca spedì le sue genti all'assedio di
Trezzo: per le quali novità i Veneziani, mediatori della tregua fatta,
pretesero ch'egli l'avesse rotta, e fosse incorso nella pena di trenta
mila fiorini d'oro; e per questo gli spedirono ambasciatori. Ma il duca
non lasciò di continuar la sua impresa. Nè sussiste, come scrive il
Sanuto, che egli occupasse Bergamo in quest'anno. Ciò succedette nel
1419.

Pagò in quest'anno _Jacopo dalla Marca_ re di Napoli la pena
dell'ingratitudine sua verso la _regina Giovanna_ sua moglie[2428].
L'avea ella posto sul trono, ed egli la trattava come una fantesca,
con averla privata non solo di ogni autorità, ma anche della libertà,
tenendola ristretta nel palazzo. Ne fecero rispettose doglianze i
Napoletani, ma senza frutto. _Giulio Cesare di Capua_, uno dei primi
baroni, si esibì alla regina di uccidere il re[2429]. Credendo ella
d'acquistarsi la grazia del marito, gli rivelò il fatto, per cui
l'infelice barone fu decapitato. Dovea quest'atto di amore ispirare
al re sentimenti di più umanità verso della consorte; pure non si
mutò registro con lei. Parve ai Napoletani che fosse oramai tempo
d'insegnar le leggi dell'onore e le creanze a questo ambizioso ed
ingrato principe. Avendo dunque la regina ottenuto per grazia speciale
di potere, nel dì 13 di settembre, uscire per andare a pranzo ad un
giardino di un Fiorentino, allorchè si fu condotta colà, fu levato
rumore, e il popolo in armi cominciò a gridare: _Viva la regina
Giovanna_. _Ottino Caracciolo_, che era il maggior favorito d'essa
regina, con altri baroni, la menò al castello di Capuana. Il re Jacopo
si trovava allora senza le sue genti d'armi, perchè le aveva inviate in
Abbruzzo contro ai ribelli; e però se ne fuggì nel castello dell'Uovo.
Fece la regina assediar questo castello, e parimente Castello nuovo. Si
interposero persone per accordo, e questo seguì con restare obbligato
il re a deporre il titolo di re, contentandosi di quello di principe
di Taranto e di vicario del regno; e ch'egli mandasse fuori d'esso
regno tutti i Franzesi, soldati o cortigiani, a riserva di quaranta; e
che liberasse _Sforza_ dalla prigione. Si eseguì il trattato. Sforza,
messo in libertà, ripigliò il grado di gran contestabile; e _Ser-Gianni
Caracciolo_ dipoi ottenne quello di gran siniscalco. Universal credenza
fu che a Sforza salvasse la vita un atto coraggioso di Margherita sua
sorella, maritata con Michele da Cotignola. Trovavasi essa a Tricarico
col marito, e con varii altri parenti di Sforza, che tutti militavano
con gran riputazione nel corpo delle di lui truppe, e cominciarono
a far guerra al regno, dacchè ebbero intesa la prigionia di Sforza
amato loro capo. Mandò il re Jacopo alcuni nobili a trattar con essi
d'accordo, minacciando di far morire Sforza, se non rendeano Tricarico.
Margherita comandò che s'imprigionassero gli ambasciatori: il che
cagionò che i lor parenti facessero istanza al re di non incrudelir
contro di Sforza, per non vedere condannati alla pena del taglione
i loro congiunti. Furono ancora liberati dalle carceri alcuni altri
parenti di Sforza, ma non già per allora _Francesco_ di lui figliuolo,
che Jacopo volle ritener come ostaggio della fede del padre. Era
stato questo valoroso giovane paggio in corte di _Niccolò marchese_
di Ferrara, ed allorchè Sforza suo padre passò al servigio del _re
Ladislao_, fu chiamato colà, dove attese a fare il noviziato della
milizia, ed avea già conseguite in dono alcune castella. Non si fermò
qui la fortuna di Sforza; perchè la regina, affine di maggiormente
unirlo ai di lei interessi, gli donò Troia con assai altre terre, e
a Francesco suo figliuolo, in vece di Tricarico, concedette Ariano
ed altri luoghi. Nel dì primo di aprile dell'anno presente mancò di
vita _Ferdinando_ re d'Aragona, Sardegna e Sicilia[2430], ed ebbe
per successore _Alfonso_ suo figliuolo, le cui imprese occuperanno da
qui innanzi molti anni di questa storia. Mostrò egli non minore zelo
del padre per rendere la pace ed unione alla Chiesa di Dio. Nel dì 26
di febbraio di quest'anno[2431], passando _Sigismondo re_ de' Romani
per Sciamberì, eresse in ducato la contea di Savoia; laonde _Amedeo_,
signor di quelle contrade e di parte del Piemonte, cominciò ad usare il
titolo di duca, che s'è poi continuato nei successori suoi colla giunta
ai dì nostri del regale.

NOTE:

[2419] Matth. de Griffonib., Chron., tom. 18 Rer. Ital. Cronica di
Bologna, tom. eod.

[2420] Campanus, in Vita Brachii, tom. 19 Rer. Italic.

[2421] Bonincontrus, Annal., tom. 21 Rer. Ital.

[2422] Annal. Foroliviens., tom. 22 Rer. Ital.

[2423] Sanuto, Istor. Venet., tom. eod.

[2424] Antonii Petri Diar., tom. 24 Rer. Ital.

[2425] Annales Foroliviens., tom. 22 Rer. Ital.

[2426] Corio, Istoria di Milano.

[2427] Sanuto, Istor. Venet., tom. 22 Rer. Ital.

[2428] Giornal. Napolit., tom. 21 Rer. Ital. Bonincontrus, Annal., tom.
eod.

[2429] Cribell., Vit. Sfortiae, tom. 19 Rer. Ital.

[2430] Theodoricus de Niem, in Johanne XXIII. Surita, Marian., et alii.

[2431] Guichenon, Hist. de la Maison de Savoye, tom. 1.




    Anno di CRISTO MCCCCXVII. Indizione X.

    MARTINO V papa 1.
    SIGISMONDO re de' Romani 8.


Dopo avere il concilio di Costanza compiuti tutti gli atti del
processo contro di Pietro di Luna, che appellato _Benedetto XIII_
s'era ostinato in voler sostenere il suo preteso pontificato, benchè
l'Aragona, Castiglia ed altri popoli della Spagna si fossero sottratti
dalla di lui ubbidienza[2432]: finalmente nel dì 26 di luglio que'
padri fulminarono contra di lui la sentenza, dichiarandolo spergiuro,
decaduto da ogni dignità ed uffizio, scismatico ed eretico. Trattossi
dipoi dell'elezione di un legittimo ed indubitato pontefice, e l'affare
fu condotto sino al dì 11 di novembre, festa di san Martino vescovo, in
cui concorsero i voti de' cardinali nella persona di Ottone cardinal
diacono di San Giorgio al velo d'Oro, di nazione Romano, e di una
delle più illustri famiglie d'Italia, cioè di casa Colonna. A cagion
della festa che correa, egli prese il nome di _Martino V_, con portare
al pontificato delle eccellenti doti d'animo e d'ingegno, e nel dì
21 d'esso mese fu coronato. Portata questa nuova in Italia, e per
tutte le altre parti della cristianità d'Occidente, riempiè ognuno
di consolazione ed allegrezza, per vedere dopo tanti anni estinto lo
scandaloso e lagrimevole scisma, onde era stata sì malamente lacerata
la Chiesa di Dio. Mancò eziandio in quest'anno nel dì 18 ossia 19
d'ottobre in Recanati il cardinale Angelo Corrario[2433], da noi
veduto in addietro papa _Gregorio XII_, a cui nel dì 26 di novembre
furono celebrate nel concilio di Costanza solenni esequie. Era in
questi tempi governata la città di Roma a nome della Chiesa da _Jacopo
Isolani cardinale_ di Sant'Eustachio legato, assistito anche da
_Pietro degli Stefanacci_ Romano cardinale di Sant'Angelo. Quantunque
castello Sant'Angelo tuttavia fosse all'ubbidienza di _Giovanna
regina_ di Napoli, non apparisce che facesse guerra alla città,
anzi, secondo alcuni, ne era divenuto padrone il suddetto cardinale
legato. Ma eccoti nel dì 3 di giugno venir _Braccio da Montone_ con
tutte le sue genti d'armi a turbar la pace dei Romani. L'ambizione di
questo prode capitano dopo l'acquisto di Perugia e di altre piccole
città, e dopo la vittoria riportata contra _Carlo de' Malatesti_, non
conosceva più limite, e però gli venne in pensiero di conquistare la
stessa Roma[2434]. E non mancava qualche Romano traditor della patria
d'animarlo all'impresa e di promettergli assistenza. Restò bensì
sbigottito il popolo romano alla comparsa di questo inaspettato nemico;
pure unito col cardinale legato si preparò alla difesa. Andarono gli
stessi porporati a trovar Braccio per sapere la di lui intenzione; ed
egli francamente rispose loro di voler entrare in Roma, solamente per
conservarla al pontefice che si dovea creare. Stavasene egli accampato
a Sant'Agnese, e conoscendo che i Romani non erano d'umore d'aprirgli
le porte, cominciò a fare scorrere per li contorni le sue genti,
che ben tosto condussero centinaia di prigioni. Tale ostilità, e il
timore di non poter fare l'imminente raccolta de' grani, indusse i
Romani a capitolare e a ricever Braccio come lor signore in città. Con
detestazione de' buoni si scoprì che lo stesso cardinale di Sant'Angelo
tenea mano ai disegni di Braccio, il quale nel dì 16 di giugno entrò
in Roma trionfalmente, e preso solamente il nome di difensore della
città, vi creò un nuovo senatore, essendosi ritirato il cardinale
legato in castello Sant'Angelo. Diede poi principio nel dì 16 di luglio
all'assedio d'esso castello, e venne a rinforzare la sua armata con
grosso corpo di cavalleria e fanteria _Tartaglia_.

Allorchè si fu accertato il cardinale legato delle ambiziose idee
di Braccio contra di Roma, avea già spedito a Napoli, pregando la
_regina Giovanna_ di soccorso di gente[2435]. Non andò a voto la
richiesta, perchè la regina, bramosa di acquistarsi merito col papa
futuro, assunse volentieri la difesa di Roma. Scelto fu per tale
impresa il gran contestabile _Sforza_. Nè migliore si potea scegliere,
perocchè egli sospirava le occasioni di vendicarsi di Braccio, il
quale dianzi, per tirare al soldo suo Tartaglia da Lavello, l'avea
aiutato ad occupar molte castella che appartenevano al medesimo
Sforza nel Patrimonio. Trovandosi uniti, siccome dicemmo, Braccio e
Tartaglia, contra d'amendue con grande ardore procedeva Sforza, seco
conducendo il _conte da Carrara_, _Gian-Antonio Orsino_ conte di
Tagliacozzo, ed altri baroni romani. Giunto nel dì 10 d'agosto sino
alle mura di Roma, mandò il guanto sanguinoso a Braccio in segno di
sfida della battaglia[2436]. Ma Braccio, che non si volea azzardare
con un sì potente nemico, massimamente perchè non si vedea sicure le
spalle dai Romani stessi, elesse il partito di battere la ritirata; e
però nel dì 26 del suddetto mese uscì di Roma, e si inviò alla volta
di Perugia. Nel giorno seguente Sforza co' suoi entrò nel palazzo
del Vaticano colle bandiere della Chiesa e della regina; creò, di
consenso del cardinale legato, nuovi uffiziali in Roma, e nel dì 3 di
settembre fece condur prigione in castello il cardinale di Sant'Angelo,
colpevole d'intelligenza con Braccio. Questi non vide più la luce, nè
altro si seppe di lui. _Niccolò Piccinino_ da Perugia, che, militando
nell'armata di Braccio, avea già incominciato ad acquistarsi nome di
valente capitano, e divenne poi sì celebre col tempo, era rimasto a
Palestrina e a Zagaruolo con quattrocento cavalli. Le scorrerie e i
saccheggi, ch'egli andava facendo sino alle porte di Roma, incitarono
Sforza a liberar la città anche da questo nemico. Fu sconfitto il
Piccinino e fatto prigione con altri de' suoi, e solamente dopo
quattro mesi rilasciato col cambio d'altri prigionieri di Braccio e di
Tartaglia. Erasi fermato a Toscanella lo stesso Tartaglia con un grosso
corpo d'armati. Moriva di voglia Sforza di fare a questo suo nemico
un brutto giuoco: all'improvviso si portò colà con isquadre scelte
d'armati, mandò innanzi assai saccomani per tirarlo fuori della terra,
nè andò fallito il suo pensiero. Tartaglia uscì co' suoi, e si mise ad
inseguire i fuggitivi, quando ecco si vide venire incontro le schiere
di Sforza. Caldo fu il combattimento, in cui _Francesco_ figliuolo
di Sforza, giovane allora di dodici anni, diede il primo saggio del
suo valore, come se fosse stato veterano nel mestiere dell'armi. La
peggio toccò a Tartaglia, che corse pericolo di essere preso, ed ebbe
la fortuna di salvarsi nella terra. Svernò poscia l'invitto Sforza
in Roma, e, lasciato un buon presidio sotto il comando di Foschino
suo parente, nella primavera se ne tornò a Napoli. Intanto Braccio,
ritornato a Perugia[2437], attese a conquistare o a rendere tributarie
varie terre della Chiesa, cioè Todi, Orvieto, Terni, Jesi, Spello,
oltre a Narni e Rieti, dianzi occupate: il che sempre più gli conciliò
l'affetto e la stima de' Perugini, che miravano crescere per opera di
lui ogni dì più la lor potenza e riputazione. Obbligò ancora _Lodovico
Migliorati_ signor di Fermo[2438], a redimersi dalle di lui vessazioni
con una somma d'oro.

Per quanto abbiamo dal Corio[2439] avendo il _conte Carmagnola_,
generale di _Filippo Maria duca_ di Milano, continuato anche pel verno
l'assedio del forte castello di Trezzo sull'Adda, occupato dai Coleoni
di Bergamo, finalmente nel dì 11 di gennaio se ne rendè padrone. Se
crediamo al Sanuto[2440], quattordici mila fiorini quelli furono che
finalmente espugnarono quella fortezza. Rivolse dipoi le armi sue
il vittorioso Carmagnola, secondochè scrivono il Rivalta[2441] e il
Sanuto, contra Piacenza. Era questa occupata da _Filippo Arcelli_,
personaggio valoroso sì nelle armi, ma insieme crudele. Andò il
Carmagnola ad accamparsi alla porta di Borgo Nuovo, e gli riuscì con un
aguato di far prigione Bartolomeo Arcelli fratello d'esso Filippo, nel
mentre che passava a Genova per chiedere soccorso a quella repubblica.
Seco si trovò Giovanni figliuolo del medesimo Filippo, giovane di
mirabil espettazione. Tutti e due questi miseri furono un dì guidati
davanti a quella porta coll'intimazion della morte, se la città non
si rendeva. Volle piuttosto l'Arcelli vedere eseguita così barbara
e da tutti detestata sentenza, che cedere il possesso di Piacenza.
Pure non corse gran tempo che la città fu presa, ed egli si ridusse
nel castello. Ma, convinto dell'impossibilità di sostenersi, se ne
fuggì; oppur, fatto accordo per alcune migliaia di fiorini, se ne andò
con Dio, lasciando interamente in potere del Carmagnola col castello
quella nobil città che per le passate sciagure era divenuta un deserto.
Manca la città di Piacenza di autori di questi tempi che abbiano
accuratamente descritte le sue calamità: anzi discordano gli storici
nell'anno, in cui questa tornò alle mani del duca. Il Rivalta di ciò
parla all'anno presente; il Corio e Giovanni Stella[2442] al seguente;
e neppure il Campi[2443], storico piacentino, sa decidere la quistione,
con rapportar nondimeno il fatto a quest'anno. Tuttavia parmi che dal
Sanuto[2444] e dal Biglia[2445] si possa ricavar tanto lume da diradar
queste tenebre: cioè avere Filippo Arcelli ne' tempi addietro occupata
Piacenza. Gliela ritolse il Carmagnola, ma senza poter espugnare il
castello. E perchè _Pandolfo Malatesta_ uscì in campagna per liberar
quel castello dall'assedio, trovandosi allora il duca senza forze da
potersegli opporre, ordinò che la città fosse evacuata da tutti gli
abitanti, i quali piagnendo si ridussero parte a Pavia, parte a Lodi.
Rimase Piacenza disabitata, ed, entrativi l'Arcelli e il Malatesta, non
vi trovarono se non le mura delle case. In quest'anno poi il Carmagnola
tornò ad impossessarsi di Piacenza, e mise l'assedio al castello:
questo poi solamente nell'anno seguente, o per la fuga dell'Arcelli,
o per patto fatto con lui, venne alle sue mani. Passò dipoi l'Arcelli
al servigio de' Veneziani, per li quali fece di molte prodezze, e
conquistò il Friuli, siccome andremo dicendo.

Tentò ancora nell'anno presente il Carmagnola Pizzeghettone e
Castiglione di Giaradadda, ma senza frutto. Si rivolse dunque a
Cremona, e vi mise il campo, risoluto di sterminare il tiranno _Gabrino
Fondolo_. In questi progressi del Visconte, Pandolfo Malatesta signor
di Brescia già mirava i preludii della sua caduta; e però, avendo il
duca rotte le tregue, anch'egli prese l'armi per soccorrere Cremona,
senza che apparisca dipoi che facesse impresa alcuna degna di menzione.
Abbiamo in oltre da Benvenuto da San Giorgio[2446] che nel dì 20
di marzo dell'anno presente esso duca acconciò le differenze che
passavano tra lui e _Teodoro marchese_ di Monferrato, avendo in tal
congiuntura il duca ricuperata dalle mani di lui la città di Vercelli,
e il marchese ottenute varie castella colla cession d'ogni ragione
sopra Casale di Sant'Evasio. Tornossi in questo anno a sconcertare
la quiete di Genova[2447] per cagion de' Guarchi, de' Montaldi, di
Teramo Adorno, e d'altri fuorusciti, che ricorsero a Filippo Maria
Visconte per impetrar soccorso contro la patria, vogliosi di deporre
_Tommaso da Campofregoso_ doge. Sperando il duca di pescare in questo
torbido, diede volentieri orecchio al trattato, e somministrò loro
un corpo di soldatesche. Ma di ciò all'anno seguente. Mancò di vita
per la peste nel presente anno, e non già nel precedente, siccome
dicemmo, _Gian-Galeazzo de' Manfredi_ signor di Faenza[2448]; e in
questi tempi appunto faceva la pestilenza grande strage in Firenze
e Toscana. Nè poca era la balordaggine delle genti d'allora, perchè
fuggendo i benestanti dalle città infette, senza opposizione trovavano
ricovero nelle città sane; maniera facile di maggiormente dilatare
l'eccidio. Fecero guerra in questo anno[2449] i Bolognesi alla terra
di San Giovanni in Persiceto, che era raccomandata a _Niccolò Estense_
marchese di Ferrara. Ma questi ne diede loro la tenuta per ventisette
mila fiorini d'oro, nè volle mettersi all'impegno di sostenerla.
Nell'anno presente[2450] ancora ebbe principio la guerra dei Veneziani
contra di Udine e del Friuli. Lodovico patriarca d'Aquileia, signore di
quel paese, era in lega con _Sigismondo re_ de' Romani e di Ungheria;
ma non gli venivano i soccorsi occorrenti al bisogno: il perchè vedremo
andar peggiorando i di lui interessi negli anni seguenti.

NOTE:

[2432] Labbe, Concil., tom. 12.

[2433] Chron. Foroliviens., tom. 19 Rer. Ital.

[2434] Campanus, Vit. Brachii, lib. 9, tom. 19 Rer. Ital.

[2435] Cribell., Vit. Sfortiae, tom. 19 Rer. Ital.

[2436] Antonii Petri Diar., tom. 24 Rer. Ital.

[2437] Campanus, Vita Brachii, lib. 4, tom. 19 Rer. Ital.

[2438] Bonincontrus, Annal., tom. 21 Rer. Ital.

[2439] Corio, Istoria di Milano.

[2440] Sanuto, Istor. Ven., tom 22 Rer. Ital.

[2441] Ripalta, Chron. Placent., tom. 20 Rer. Ital.

[2442] Johannes Stella, Annal. Genuens., tom. 17 Rer. Ital.

[2443] Campi, Istor. di Piacenza, tom. 3.

[2444] Sanuto, Istor. Ven., tom. 22 Rer. Ital.

[2445] Billius, Hist., tom. 19 Rer. Ital.

[2446] Benvenuto da S. Giorgio, Istoria del Monferrato, tom. 23 Rer.
Ital.

[2447] Johann. Stella, Annal. Genuens., tom. 17 Rer. Ital.




    Anno di CRISTO MCCCCXVIII. Indiz. XI.

    MARTINO V papa 2.
    SIGISMONDO re de' Romani 9.


Dopo avere _papa Martino V_ imposto fine al concilio di Costanza[2451],
nel dì 16 di maggio si mise in cammino alla volta di Sciafusa per
calare in Italia, accompagnato dal _re Sigismondo_, da varii principi
e da gran folla di gente per un tratto di strada. Arrivò nel dì 11
di luglio a Ginevra, dove gli ambasciatori d'Avignone gli prestarono
ubbidienza. Partitosi di là solamente nel dì 3 di settembre per Susa,
Torino e Pavia, passò a Milano nel dì 12 d'ottobre, dove il _duca
Filippo Maria_ l'avea invitato con gran premura. La magnifica sua
entrata in quella città vien descritta dal Corio[2452]. Messosi poi
nel dì 17 d'esso mese in viaggio, si trasferì a Brescia, ricevuto con
sommo onore da _Pandolfo Malatesta_, e di là marciò a Mantova. Quivi
si riposò il resto dell'anno, con attendere in lontananza a rimediare
ai disordini dello Stato ecclesiastico, nel quale trovò vacillante la
sua autorità. Bologna s'era già rimessa in libertà; Perugia con altre
città ubbidiva a _Braccio da Montone_; in Roma tuttavia regnava la
discordia, e vi teneva il piede la guarnigione della _regina Giovanna_;
in mano finalmente di varii signori era la Romagna e parte della Marca.
Per cagione di questo sì sconcertato sistema i vigilanti Fiorentini
gli esibirono per istanza di sua sicurezza la stessa città di Firenze
o Pisa; ed egli si mostrò disposto ad accettare l'offerta. Inviò
ambasciatori a Bologna, richiedendo il dominio temporale di quella
città[2453]. Altri ne inviarono a lui i Bolognesi, pregandolo di non
s'impicciare nel civile loro governo, e tanto seppero fare, che egli
si contentò di lasciarli come erano, con obbligo di pagare annualmente
alla camera apostolica il censo di otto mila fiorini d'oro. Non volle
per allora sentirsi parlare di Braccio, che pregava di ottenere in
vicariato le città da lui possedute. Fu questo l'anno ultimo della vita
di _Teodoro II marchese_ di Monferrato, principe rinomato. È riferita
dal Corio la sua morte all'anno precedente; ma Benvenuto da San
Giorgio[2454] la rapporta al presente; e, siccome più informato degli
avvenimenti della sua patria, merita qui maggior fede. Restò signore
di quegli Stati _Gian-Jacopo_ suo figliuolo. Diede molto da dire in
quest'anno agl'Italiani la morte violenta[2455] che _Filippo Maria
duca_ di Milano nel mese d'agosto inferì a _Beatrice Tenda_, già moglie
di Facino Cane, e poscia sua. Fu essa imputata di amicizia disonesta
con un certo suo familiare, epperò processata e tormentata. Ancorchè
ne' tormenti confessasse il fallo, lo negava dipoi al confessore. Ciò
non ostante, tagliata le fu la testa. Non si potè cavar di capo alla
gente ch'ella altro reato non avesse, se non quello d'aver preso per
marito il duca giovinetto, quando essa era d'età troppo disuguale, ed
incapace di dar figliuoli. Però universalmente venne detestata, oltre
alla crudeltà, l'ingratitudine del duca[2456], a cui questo matrimonio
avea portato immensi tesori ed era stato il principio d'ogni sua
fortuna. Fece in quest'anno gran guerra esso duca di Milano alla città
di Genova[2457], con avere inviato un potente soccorso di gente d'armi
agli Adorni, Montaldi, Guarchi ed altri fuorusciti di quella città,
tutti rivolti a detronizzare il doge _Tommaso da Campofregoso_. Passò
l'esercito loro fin sotto Genova; succederono moltissime zuffe coi
cittadini; e furono presi e ripresi varii luoghi forti e castella, ma
senza punto prevalere contro la possanza de' Campofregosi. Fu in questa
occasione che le armi del duca di Milano s'impadronirono di Gavi, e di
quasi tutte le terre e castella de' Genovesi situate di qua dal Giogo.
Durò in tutto quest'anno sì fatta guerra sul Genovesato. Se l'intendeva
coi Genovesi _Pandolfo Malatesta_ signore di Brescia, e per fare una
diversione, uscì in campagna colle sue genti; ma essendosi arrischiato
a voler passare l'Adda, quivi restò spelazzato dalle squadre del
duca di Milano. In questi tempi _Giovanna regina_ di Napoli procurò
di guadagnarsi la grazia del _pontefice Martino_, e strinse lega con
lui per mantenerlo nel dominio di Roma, e delle altre terre della
Chiesa[2458]. In ricompensa il papa promise di darle la corona del
regno.

Ma perciocchè gran discordia insorse fra i ministri d'essa
regina[2459], aspirando ciascuno al primato, di grandi turbolenze
patì in quest'anno la città di Napoli. Il gran siniscalco _Ser-Gianni
Caracciolo_, che era allora il primo nobile di quella corte e
regno[2460], quantunque Chiara, sorella di Foschino e di Marco
Attendoli parenti di _Sforza_, fosse promessa in moglie a _Marino
conte_ di Santo Angelo suo fratello, pure cominciò a mirar di mal
occhio l'esaltazione di Sforza gran contestabile, massimamente dopo
avergli la regina dato in feudo Benevento, non posseduto allora
dalla Chiesa romana, e la terza parte delle rendite di Manfredonia.
Maritò inoltre esso Sforza il figliuolo _Francesco_ con _Polissena_
della Ruffa, che gli portò in dote la città di Montalto, Cariate e
molte altre belle terre in Calabria. Di altri nobili parentadi fecero
parimente in quel regno gli altri Cotignolesi parenti di Sforza, che
in copia erano già iti a militare sotto sì gran capitano, e tutti
godevano distinti gradi nella milizia. Ora crescendo la nemicizia di
Ser-Gianni verso del medesimo Sforza, e non potendo questi ottener
giustizia di molti torti a lui fatti, anzi udendo che la regina l'avea
dichiarato nemico, perduta la pazienza, mise in armi tutti i suoi;
ed alzate le insegne, marciò a dirittura alla volta di Napoli, con
accamparsi nel borgo delle Corregge, credendosi di riportar colla
forza ciò ch'era negato alle giuste istanze sue. Si lasciò egli
addormentare dalle lusinghe di Francesco Orsino, a lui spedito dal
Caracciolo, perchè promise a bocca larga un amichevol accordo; ma
mentre, su queste speranze, se ne sta Sforza poco in guardia, il popolo
di Napoli, incitato dal Caracciolo alle armi, furiosamente nel dì 28
di settembre uscì di una porta, e diede addosso alle di lui genti, che
disordinate non si aspettavano un tale incontro. Fecero, come poterono,
testa, e il combattimento fu aspro, ed in fine fu obbligato Sforza
a ritirarsi colla peggio e in rotta a Chiaia, perduto l'equipaggio
e gran quantità di cavalli. Servì questa superchieria degli emuli, e
il suo sfregio e la perdita patita, a maggiormente attizzarlo contra
di che aggirava a suo modo la regina e la città; e però unito coi
conti di Caiazzo e della Cerra, si diede a far correre le sue genti
sino a Napoli con gravissimo danno e grida dei cittadini. Il perchè
tanto i nobili che il popolo, preso il governo della città, nel dì
9 d'ottobre trattarono di pace col nemico Sforza. Egli ottenne la
restituzion della roba a lui tolta, la liberazion dei prigioni, e che
il gran siniscalco Caracciolo si partisse da Napoli. Il che eseguito,
pace vi fu, e Sforza tornò a servir la regina. _Braccio da Montone_
signor di Perugia, che, non diverso da quei capitani de' masnadieri
da noi veduti nel precedente secolo, sapea mantener alle spese altrui
l'esercito suo[2461], arrivò all'improvviso in quest'anno sul Sanese,
e tale paura fece alle castella de' Salimbeni, che ne smunse quattro
mila fiorini. Non avrebbono mai sognato i Lucchesi di vedere sul loro
territorio Braccio, con cui niuna nemicizia aveano[2462]; ma nel dì 10
di maggio, eccolo comparire colà, mettere a sacco tutta la campagna,
con prendere un'infinità di bestiame. Era fuori di quella città _Paolo
Guinigi_ signore o tiranno di essa. Giunse a tempo per prepararsi a
qualche difesa; nulladimeno, giudicando meglio di chiedere accordo,
spedì ambasciatori a Braccio, e fu convenuto di pagargli cinquanta
mila fiorini d'oro, parte in contanti, e parte in lettere di cambio ai
banchieri fiorentini. Se queste sieno gloriose prodezze di Braccio, lo
diranno i lettori. Portatosi anche a Norcia, e minacciata quella città
d'assedio, fu d'uopo che quel popolo si riscattasse con quattordici
mila fiorini d'oro. Finalmente, dopo avere presa la terra della
Pergola, condusse la sua armata ai quartieri d'inverno.

NOTE:

[2448] Chron. Foroliv., tom. 19 Rer. Ital.

[2449] Cronica di Bologna, tom. 18 Rer. Ital.

[2450] Sanuto, Istor. Ven., tom. 22 Rer. Italic.

[2451] Raynald., Annal. Eccles.

[2452] Corio, Istoria di Milano.

[2453] Cronica di Bologna, tom. 18 Rer. Ital.

[2454] Benvenuto da S. Giorgio, Istoria del Monferrato, tom. 23 Rer.
Ital.

[2455] Corio, Istor. di Milano.

[2456] Billius, in Hist., tom. 19 Rer. Ital.

[2457] Johann. Stella, Annal. Genuens., tom. 17 Rer. Ital.

[2458] Giornal. Napol., tom. 21 Rer. Ital.

[2459] Raynaldus, Annal. Eccles.

[2460] Cribell., Vit. Sfortiae, tom. 19 Rer. Ital.

[2461] Campanus, in Vita Brachii, lib. 4, tom. 19 Rer. Ital.

[2462] Annali Sanesi, tom. eod. Histor. Sanensis, tom. 20 Rer. Italic.




    Anno di CRISTO MCCCCXIX. Indiz. XII.

    MARTINO V papa 3.
    SIGISMONDO re de' Romani 10.


Ottennero l'intento loro i saggi Fiorentini con indurre _papa Martino
V_ ad andarsene nell'anno presente alla lor città, e a fissar ivi la
sua residenza[2463]. Mossosi egli adunque da Mantova, arrivò a Ferrara
nel dì 8 di febbraio, e con sommo onore vi fu introdotto dal _marchese
Niccolò_ Estense. Quivi accordò la libertà e molti privilegii ai
Bolognesi; ma non si sa il perchè non volle poi passar per Bologna.
Probabilmente nudriva fin allora de' pensieri diversi contro quella
città; nè tarderemo a vederne gli effetti. Fece egli il viaggio per la
Romagna, e nel dì 18 del suddetto mese di febbraio entrò con gran pompa
in Forlì[2464], da dove poi si trasferì a Firenze. Nel dì 26 d'esso
mese fece egli la sua entrata in quella città. La magnificenza fu
grande, suntuosi i regali, tenendosi ben caro i Fiorentini, dopo tante
rotture colla santa Sede, d'avere in lor casa un papa, e papa che parea
risoluto di far quivi una lunga posata. E certamente non tardarono a
provare i buoni influssi di questo gran pianeta; perciocchè, nel dì 2
di maggio[2465], il papa onorò della dignità archiepiscopale la chiesa
di Firenze. Era fuggito dalle carceri di Germania Baldassare Cossa,
già _papa Giovanni XXIII_. Gli facea la caccia papa Martino, credendo
egli non mai sicuro il suo pontificato, finchè questo uomo si trovava
in libertà e in istato di far nuovi imbrogli[2466]. Scrivono altri
che per le raccomandazioni di papa Martino, e col danaro d'alcuni
mercatanti fiorentini, egli fu liberato. Ora il Cossa, o per consiglio
di saggia politica, o per ispirazione di Dio, oppure per concerto già
fatto, prese la risoluzione di umiliarsi al legittimo pontefice, e di
metter fine per conto suo ai guai della Chiesa. Ottenne per mezzo de'
Fiorentini, amici suoi, salvocondotto, e nel dì 13 di maggio venuto a
Firenze, si gittò a' piedi di Martino, riconoscendolo per vero ed unico
papa, e rinunziando liberamente ad ogni sua pretensione sul papato.
Questo atto, di cui mirabilmente si rallegrò il pontefice, servì a lui
di motivo per crear di nuovo cardinale, e primo tra' cardinali, esso
Cossa. Ma non terminò l'anno che anche venne meno la vita di questo
personaggio, famoso per la varietà della sua industria e fortuna,
essendo egli morto nel dì 22 di dicembre. Nè sussiste, per attestato
dell'Ammirati[2467], che _Giovanni de' Medici_, padre di _Cosimo il
Magnifico_, si arricchisse coi di lui tesori, perchè il suo testamento
chiaramente pruova esser egli morto piuttosto povero che ricco. Ebbe in
quest'anno[2468] esecuzione l'accordo e la lega, già conchiusa fra esso
papa Martino e _Giovanna Seconda_ regina di Napoli. Promise la regina
ai ministri pontificii di consegnare al papa castello Sant'Angelo,
Ostia e le altre fortezze di Roma, città in cui regnavano tuttavia
molte discordie fra i Savelli e gli Orsini. E nell'accordo suddetto non
dimenticò già il papa l'esaltazione della propria casa, secondo l'uso
de' suoi tempi. Avendo egli spedito a Napoli _Giordano Colonna_ suo
fratello, ed _Antonio_ suo nipote, si vide la regina profondere le sue
grazie sopra d'esso Antonio, con crearlo duca d'Amalfi e di Castello
a mare, e con donargli poscia il principato di Salerno: di modo che
pubblica credenza fu che vi fosse stato maneggio di far succedere
questo nipote del papa nel regno di Napoli, allorchè mancasse di vita
la regina.

Dacchè restò depresso _Jacopo di Borbone_ conte della Marca, marito
d'essa regina, se ne stette egli sempre malcontento. Ossia che fin
d'allora fosse custodito sempre dalle guardie, oppure che, volendo
fare delle novità, fosse messo in prigione: certo è che furono fatti
premurosi uffizii per la liberazione di lui da alcuni re e principi,
ma sempre indarno. All'autorità del pontefice riuscì di fargli
ricuperare la libertà, nel dì 15 di febbraio dell'anno presente, con
varii patti per la sicurezza e pel decoro suo. Parve rimessa la buona
armonia fra lui e la moglie regina; ma perchè ella non cacciava di
corte alcuni tristi, indispettito per vedersi poco prezzato, sul fine
di maggio[2469], imbarcatosi in una nave, all'improvviso se ne andò a
Taranto. Fu ivi assediato da _Maria regina_, già moglie di _Ladislao_,
che per _Gian-Antonio Orsino_ acquistò quel principato. Laonde Jacopo
per disperazione fuggì, e di là si ridusse a Trivigi, e poscia in
Francia, portando seco un immortale sdegno contro la regina e i
Napoletani. Fecesi poi frate francescano, e i Sammartani scrivono[2470]
ch'egli morì nel 1438. Spediti dal papa, nel mese di gennaio a Napoli
il _cardinal Morosino_ vescovo d'Arezzo ed _Angelo vescovo_ di Anagni,
questi solamente nel dì 28 di ottobre eseguirono la coronazion della
_regina Giovanna_; per la qual funzione due mesi continui il popolo
di Napoli fece feste e bagordi senza fine. Come possa stare che dopo
tali atti lo stesso papa sul fine di quest'anno[2471], per quanto
vogliono alcuni, con sua bolla riconoscesse i diritti di _Lodovico duca
d'Angiò_ sul regno di Napoli, non si sa bene intendere. Certo è che
_Ser-Gianni Caracciolo_, come esiliato, spedito dalla regina a Firenze,
maneggiò con vigore i di lei interessi, ed ottenne quanto dimandò. Ma
il Caracciolo era l'anima della regina Giovanna, di modo che i suoi
nemici sparlavano, attribuendo ad amendue un illecito commercio. Nè
potendo essa sofferire la di lui lontananza, voluta dallo _Sforza_,
tanto s'industriò, che, placato lo Sforza, fece ritornare il suo caro,
e riconciliollo con lui. Oltre al grado di gran contestabile del regno,
ebbe in quest'anno Sforza da _papa Martino_ quello di gonfaloniere
della Chiesa, giacchè di lui si volea il pontefice servire per far
guerra a _Braccio_, sommamente da lui odiato, perchè occupator di tante
terre dello Stato ecclesiastico. E volentieri la regina e i Caracciolo
diedero mano all'impresa, per allontanare Sforza da Napoli e dal
regno[2472]. Troppo mi dilungherei se volessi tener dietro ai passi di
questo valoroso capitano. Brevemente dirò ch'egli andò coll'esercito
suo ad accamparsi fra Viterbo e Montefiascone. Gli venne incontro il
non men prode Braccio, che poco prima s'era impadronito d'Assisi e
della città, ma non della rocca di Spoleti[2473]. Vennero alle mani
nel dì 20 di giugno, quando il _conte Niccolò Orsino_, il quale fu
poi imputato di segreta intelligenza con Braccio, essendo tenente
della cavalleria di Sforza, dato di sprone al cavallo, si ritirò in
Viterbo. L'esempio suo si trasse dietro il resto del campo sforzesco,
il quale, inseguito da Braccio sino alle porte della città, diede a
lui campo di far prigioni mille de' cavalli sforzeschi[2474]. Stando
in Viterbo Sforza, benchè mal ubbidito dai traditori, e colla peste
entrata fra i suoi, non lasciò per questo di far molte prodezze contro
al nemico Braccio, finchè giunse _Francesco_ suo figliuolo con un buon
rinforzo di gente. Allora, teso un aguato, fece assaltar dal figliuolo
i Bracceschi, e nel combattimento ebbe prigionieri più di cinquecento
cavalli. Per questo si ritirò Braccio indietro, e benchè seguissero
varii altri incontri, poco vantaggio ognuno d'essi ne riportò. Ma
singolar guadagno fece Sforza per altro verso, perchè riuscì alla
di lui industria, o piuttosto ai segreti maneggi e all'oro del
papa, di staccare _Tartaglia_ da Braccio; da Braccio, dissi, pel cui
ingrandimento tanto s'era fin qui affaticato esso Tartaglia. Mosse il
pontefice contra di lui anche _Guido Antonio da Montefeltro_, signore
d'Urbino e di Gubbio. Tolse questi bensì a Braccio la città d'Assisi,
ma non già il castello. Accorsevi Braccio, e colla morte e prigionia
di molti Urbinati la ricuperò. Non andò così pel castello di Spoleti
assediato da un corpo di gente di Braccio, già divenuto padrone della
città. Essendovi stato spedito da Sforza un rinforzo, che si unì colla
guarnigion del castello, restarono sconfitti i Bracciani, e quella
città tornò all'ubbidienza del papa. Intanto Braccio, per vendicarsi di
Tartaglia, fece che gli Orvietani trattassero con lui di dargli quella
città. Portossi colà Tartaglia con trecento cavalli ed altrettanti
fanti, credendosi di avere fra le unghie la preda; ma, assalito da
Braccio, vi lasciò quasi tutti i suoi prigioni, ed egli con pochi
appena si salvò mercè del buon cavallo e degli sproni.

Niuna memoria ci resta sotto questo anno degli affari di Genova negli
Annali di quella città. Ma si raccoglie abbastanza dal Sanuto[2475] e
dal Corio[2476] che _Tommaso da Campofregoso_ doge altra maniera non
seppe trovare per liberarsi dalla persecuzion del duca di Milano e
de' suoi emuli, che di comperare a caro prezzo la pace dal medesimo
duca nel mese di febbraio. Si convenne dunque di pagargli cinquanta
mila fiorini d'oro presentemente, e nel termine di anni quattro altri
cento cinquanta mila; siccome ancora di deporre il titolo di doge,
assumendo quello di governatore; e di lasciar entrare in città i
fuorusciti, eccettochè tre casate. Ciò fatto, _Filippo Maria_ ordinò al
_Carmagnola_ di rivolgere l'armi contra di _Gabrino Fondolo_ tiranno
di Cremona. V'andò, e prese la maggior parte delle castella di quel
territorio. Avea il _pontefice Martino_, fin quando era in Mantova,
conchiuso un accordo fra il duca di Milano e _Pandolfo Malatesta_,
signore di Brescia e di Bergamo, in vigore del quale doveano ricadere
al duca quelle due città dopo la morte d'esso Pandolfo, che non avea
figliuoli, con altri patti, e con lega offensiva e difensiva fra loro.
Ma Pandolfo, al vedere l'amico Gabrino in pericolo, e temendo dopo la
rovina di lui la propria, fingendo che Gabrino avesse a lui venduta
Cremona, prese le armi per aiutarlo; con che impedì la caduta di
Cremona. Allora il Carmagnola marciò coll'esercito suo a Martinengo
nel dì 20 di giugno, e collo sborso di dodici mila fiorini vi mise
dentro il piede, e poscia imprese l'assedio di Bergamo. Si sostenne
quella città sino alla notte precedente al dì 24 di luglio, festa di
san Jacopo apostolo. Quei che poterono, della guarnigion di Pandolfo,
si salvarono nella cittadella; ma con poco frutto, perchè nel dì 26
si renderono a discrezione. Cita il padre Celestino[2477] la conferma
fatta in quest'anno dal duca della capitolazione e de' privilegii
della città di Bergamo. Dopo tale acquisto l'infaticabil Carmagnola
continuò il corso della vittoria sul distretto di Brescia, portando
seco il terrore, ma più il credito d'essere uomo osservator della
parola, e di tenere in freno la licenza dei suoi soldati. Occupò gli
Orci nuovi e vecchi, Palazzuolo, Pontoglio, Rovatto e molte altre
castella: colle quali imprese gloriosamente terminò la campagna. Anche
i Veneziani continuarono in quest'anno[2478] la guerra nel Friuli
contra di _Lodovico_ patriarca d'Aquileia, senza lasciarsi muovere
dal loro proponimento per l'interposizione del papa che mandò apposta
a Venezia il cardinale di Spagna con titolo di legato per trattare
d'accordo. Aveano il vento in poppa. Filippo Arcelli, già signor
di Piacenza, creato lor generale, sapea eccellentemente il mestier
della guerra; ogni dì più facea progressi nel paese nemico. Tanto
egli operò che Cividal di Belluno si arrendè alla reppublica nel dì
7 d'aprile. Anche Sacile venne all'ubbidienza de' Veneziani verso la
metà di agosto. Così fecero anche Prata, Serravalle ed altri luoghi.
Nel medesimo tempo faceano i Veneziani guerra in Dalmazia alle città di
Traù e di Spalatro, che erano occupate da _Sigismondo re_ dei Romani
e d'Ungheria, il quale, per la morte di Venceslao suo fratello, già
re de' Romani, era divenuto padrone anche della Boemia, e per mezzo
di _Pippo_, ossia _Filippo degli Scolari_ Fiorentino, suo generale,
riportò in quest'anno una mirabil vittoria contra di trecento mila
Turchi.

NOTE:

[2463] Diario Ferrar., tom. 24 Rer. Ital.

[2464] Chron. Foroliviens., tom. 19 Rer. Ital.

[2465] Ammirat., Istoria Fiorentina, lib. 18.

[2466] Leonardus Aretin., Hist., tom. 19 Rer. Ital. Vita Martin. V, P.
III, tom. 3 Rer. Ital.

[2467] Ammirato, Istor. Fiorentina, lib. 18.

[2468] Bonincontrus, Annal., tom. 21 Rer. Ital. Giornal. Napolet., tom.
eod.

[2469] Cribell., Vit. Sfortiae, tom. 19 Rer. Ital.

[2470] Sammarthan., Généal. de France, tom. 2.

[2471] Raynaldus, Annal. Eccles. ad ann. 1420.

[2472] Cribell., Vit. Sfort., tom. 19 Rer. Ital. Corio, Istor. di
Milano.

[2473] Campanus, Vita Brachii, lib. 4. tom. 19 Rer. Ital.

[2474] Bonincontrus, Annal., tom. 21 Rer. Ital.

[2475] Sanuto, Istor. Ven., tom. 22 Rer. Ital.

[2476] Corio, Istor. di Milano.

[2477] Celestino, Istor. di Bergamo.




    Anno di CRISTO MCCCCXX. Indiz XIII.

    MARTINO V papa 4.
    SIGISMONDO re de' Romani 11.


Le azioni fatte in quest'anno dal _pontefice Martino_ danno
assai a conoscere, che non era tanto difficile a mutar pensiero e
sistema[2479]. Odiava a morte _Braccio_ signor di Perugia; pure,
per maneggio de' Fiorentini, stretti amici di Braccio, s'indusse a
riceverlo in grazia, e a lasciargli in vicariato le città di Perugia,
Assisi, Jesi e Todi con altre non poche terre da lui occupate, purchè
restituisse al pontefice Narni, Terni, Orvieto ed Orta. Sul fine di
febbraio comparve a Firenze lo stesso Braccio con accompagnamento
magnifico, e fu accolto dal popolo fiorentino con tal plauso e
pompa, come se fosse stato un re ed imperadore. Prostrato a' piedi
del papa, non solamente riportò l'assoluzion delle censure e il
vicariato suddetto, ma divenne ancora campion dello stesso pontefice
per riacquistargli Bologna. Già dicemmo che esso papa avea con bei
capitoli e privilegii accordata la libertà ai Bolognesi. Nell'anno
precedente[2480] era stata in quella città una sedizione e rissa fra
_Antonio de' Bentivogli_ e la sua fazione, e _Matteo da Canedolo_
capo di un'altra fazione. Perchè toccò di soccombere all'ultima, fu
questa cacciata di città e mandata a' confini, restando il Bentivoglio
come padrone della città. Forse le preghiere di questi fuorusciti, e
l'udire le divisioni che tuttavia duravano in Bologna, fecero nascer
voglia e speranza al papa di sottomettere quella città. Braccio fu
scelto per tale impresa. Spedì il pontefice innanzi un arcivescovo ed
un abbate per suoi ambasciatori, che, nel dì 28 di febbraio entrati
in Bologna, esposero con ornate parole il desiderio di sua santità
d'aver egli il governo della città. La risposta poco favorevole fu
portata a Firenze dagli ambasciatori bolognesi spediti colà. Però si
venne all'interdetto, e poscia alla guerra contra di quel popolo. Anche
_Lodovico degli Alidosi_ signor d'Imola mandò la disfida a Bologna.
Scrive Matteo Griffoni[2481] che nel dì 5 di maggio venne in quella
città _Gabrino Fondolo, olim dominus Cremonae_, per generale delle armi
d'essi Bolognesi. Ciò è da notare, siccome dirò più abbasso, perchè,
secondo il Corio[2482], Gabrino non era per anche stato spogliato di
Cremona. Ci assicura anche il Campano[2483] che il Fondolo venne al
servigio de' Bolognesi. Ora nel dì 17 dello stesso maggio comparve
esso Braccio colle sue milizie sul territorio di Bologna, avendo seco
_Lodovico de' Migliorati_ signore di Fermo, ed _Angelo dalla Pergola_,
capitani al soldo del papa. A poco a poco si andarono rendendo le
castella de' Bolognesi; di modo che conoscendo quel popolo, benchè
provveduto di molta soldatesca, dopo alcune piccole svantaggiose
battaglie, l'impotenza a sostenersi, nel dì 15 di luglio vennero
nel consiglio generale di quella città alla risoluzione di darsi
liberamente al papa. Il che con patti onorevoli eseguito, vi entrò,
e ne prese il possesso _Gabriello Condolmieri cardinale_ di Siena, e
poscia vi venne per legato _Alfonso cardinale_ di Spagna.

Abbiam veduto nel precedente anno _papa Martino_ d'accordo colla
_regina Giovanna_: si mutò scena nel presente. Contra di lei cominciò
il papa a favorire gl'interessi di _Lodovico III_ duca d'Angiò e
conte di Provenza, giovane ch'era poco prima succeduto a _Lodovico
II_ suo padre defunto, che avea spediti i suoi ambasciatori a Firenze
per prestare ubbidienza a papa Martino[2484]. La cagione, per cui
il papa era disgustato colla regina, fu perchè tornato _Ser-Gianni
Caracciolo_ gran seniscalco a Napoli, pien di veleno contra di _Sforza_
gran contestabile, cominciò a nimicargli la regina, e la trattenne
dall'inviar soccorsi di gente e di danaro a Sforza nella guerra che
abbiam veduta poco fortunatamente da lui fatta a _Braccio_ nell'anno
antecedente, ancorchè il papa ne facesse calde e frequenti premure.
Chiamato a Firenze Sforza, il pontefice Martino gli comunicò in segreto
il suo disegno contra della regina; fors'anche vi fu maggiormente
acceso da Sforza per vendicarsi del Caracciolo. Venuta dunque la
state, si mosse Sforza con quanta gente potè raccogliere; e, passato
nel regno di Napoli[2485], andò, nel dì 18 di giugno, ad unirsi col
figliuolo _Francesco_, e con Michele e Foschino suoi parenti, che lo
aspettavano alla Cerra col resto de' suoi combattenti; ed, inalberate
le bandiere di _Lodovico d'Angiò_, si scoprì nemico della regina. Niun
danno fece, finchè, avvicinato a Napoli, non le ebbe inviato per due
trombetti il bastone e le insegne del contestabilato, e fatto esporre
che o trattasse d'accordo coll'Angioino, oppure che si aspettasse la
guerra. Manca il verisimile a ciò che scrive il vescovo Campano[2486],
cioè che Sforza entrasse in Napoli, e, fatta chiamare la regina ad una
finestra di Castello Nuovo, le rinunziasse le insegne, e caricato di
villanie da essa, l'obbligasse, con farle tirar contro alcune freccie,
a ritirarsi. Accampossi col suo esercito Sforza presso a Napoli nel
luogo del Formello, aspettando che giugnesse per mare la flotta di
Lodovico d'Angiò, per operar seco di concerto. Intanto precorsa la fama
di questo principe, il quale avea assunto il titolo di re di Sicilia,
che così continuavano ad intitolarsi i re di Napoli, chiunque era della
fazione angioina diede principio alle novità, e si ribellarono non
poche terre del regno. Ma prima che venisse Sforza, e si trovassero
in questa brutta apparenza di cose, e con timore di peggio, la regina
ed il Caracciolo, siccome informati de' preparamenti dell'Angioino,
aveano preso lo spediente d'inviar ambasciatori al papa per pregarlo
d'interporsi in questa briga, e d'impedire gl'ingiusti insulti che
si ammannivano contra di lei dal duca d'Angiò. Non avea peranche il
papa alzata la visiera, mostrandosi neutrale in sì fatta turbolenza;
ma l'ambasciatore, che fu _Antonio Caraffa_, soprannominato Malizia,
uomo accortissimo, non tardò a scandagliar ben l'animo pontificio,
e a scorgere che da quella parte non era da sperare alcun sussidio
ai bisogni della regina; e in fatti era menato a spasso con sole
belle parole. Ossia dunque che nascesse a lui in mente, come alcuni
vogliono, un altro ripiego[2487]; oppure che egli ne portasse seco da
Napoli l'ordine e la plenipotenza: certo è, che, avendo fatta vista
di tornarsene a Napoli, allorchè fu a Piombino, imbarcatosi in una
galea, andò a trovare il giovanetto _Alfonso re d'Aragona_, Sardegna e
Sicilia, per implorare l'aiuto suo in favore della regina.

Qui è da sapere che il re Alfonso, in cui non so se maggior fosse
l'elevatezza della mente o il desiderio della gloria, un gran valore
e una mirabile attività, avea già pensato a segnalarsi per tempo
coll'acquisto della Corsica. Perciò nel precedente anno con una
flotta di trenta galee e quattordici navi passò nel suo regno di
Sardegna[2488], e finalmente piombò sopra il porto di Bonifazio,
luogo fortissimo e il più caro che si avessero i Genovesi. Stupendo,
ostinato fu quell'assedio, di cui ci lasciò una descrizione Pietro
Cirneo[2489], e durò ben nove mesi. Era già ridotto quel castello
all'agonia, quando _Tommaso da Campofregoso_ doge o governatore di
Genova, armate sette navi sotto il comando di Batista suo fratello,
le spinse in Corsica, per salvare un sito di tanta importanza. Fecero
delle maraviglie i valorosi Genovesi, e dopo fiero combattimento riuscì
loro, non ostante la terribile resistenza de' Catalani, d'introdurre,
sul principio di gennaio, un bastevol soccorso in Bonifazio, in guisa
che fu costretto il re Alfonso a ritirarsi da quell'assedio. Non so
dire s'egli fosse tuttavia in Corsica, oppure altrove, allorchè se gli
presentò il Caraffa per impegnarlo al soccorso della regina, qualora
il duca d'Angiò movesse l'armi contra di lei. Fece sulle prime Alfonso
lo schivo; ma pensando che il regno di Napoli sarebbe una bella giunta
al suo regno di Sicilia e agli altri suoi Stati, per consiglio ancora
de' suoi cortigiani si lasciò vincere, e diede mano al trattato.
Passò qualche mese per digerirlo in lontananza, e per istabilir le
condizioni, non essendosi dimenticato Alfonso di richiederle ben
vantaggiose alla sua corona. Restò dunque convenuto che egli fosse
adottato per figliuolo dalla _regina Giovanna_, affine di succedere
dopo la di lei morte; e che intanto egli fosse dichiarato duca di
Calabria, e per sicurtà de' patti mettesse presidio in Castello Nuovo
e Castello dell'Uovo. Ora mentre queste cose si trattavano, _Lodovico
d'Angiò_, fatte armare in Genova sei navi comandate da Batista da
Campofregoso, unì con esse sette sue galee, e ben provveduto di
viveri e di gente, nel dì 15 d'agosto, felicemente arrivò al porto
di Napoli[2490]; pagò circa quaranta mila fiorini d'oro alle truppe
di _Sforza_, al quale si diede, in questi tempi, la città d'Aversa,
conquista di gran momento per la guerra. Maggiormente allora fu da lui
e da Sforza stretta d'assedio Napoli, ed in essa furono anche una notte
vicini ad entrare per tradimento; ma eccoti comparire al lido, nel dì
6 di settembre[2491], dodici galee e tre galeotte del _re Alfonso_;
dicono altri che egli si trasferì colà in persona. Per trovarsi
inferiori i legni de' Genovesi, prima che egli giugnesse, se n'erano
tornati a casa. Sforza col duca d'Angiò gran battaglia diede per
impedire lo sbarco de' Catalani; ma in fine fu astretto a battere la
ritirata e condursi ad Aversa. Sbarcato Alfonso, la regina il riconobbe
per suo figliuolo adottivo, gli consegnò Castello Nuovo, il creò duca
di Calabria. Così terminò l'anno presente nel regno di Napoli, ma con
essersi molte terre e baroni levati dall'ubbidienza della regina.

Quali imprese facesse in quest'anno _Filippo Maria Visconte_ duca
di Milano, non bisogna chiederlo al Corio. Egli poco ne seppe.
Differisce questo scrittore all'anno 1422 la conquista di Cremona;
ed essa succedette nel presente anno, ciò ricavandosi da Matteo
Griffonio[2492], e insieme da Andrea Biglia[2493] e da Marino
Sanuto[2494]. _Gabrino Fondolo_ tiranno di quella città, veduta già
perduta la maggior parte delle sue castella, e che poco capitale potea
farsi del soccorso degli alleati, non si volle aspettare addosso,
all'aprirsi della campagna, l'esercito del Carmagnola. Perciò nel
gennaio di quest'anno prese accordo col duca di Milano, lasciandogli
Cremona per trentacinque mila fiorini d'oro, e con patto di ritenere
per sè Castiglione, e di poter godere di quanti beni egli possedea. Non
gli mancavano dei tesori, e certo li vagheggiava con gran cupidità il
duca; pur questi la fece per ora da galantuomo, e gli osservò la parola
della franchigia a lui accordata, aspettando di fare il resto ad altro
tempo. Andò poscia costui, siccome dicemmo, al servigio de' Bolognesi.
Era in collera esso duca con _Pandolfo Malatesta_ per l'aiuto dato in
addietro a Gabrino, pretendendo rotta ingiustamente da lui la tregua
o pace stabilita da papa Martino. Infatti, essendo ricorso Pandolfo al
papa per aiuto, non ne riportò se non de' rimproveri, per avere mancato
ai patti. Nè i Fiorentini si vollero mischiare ne' fatti di lui. Vi
restavano i Veneziani, creduti protettori del Malatesta. Ma, oltre al
trovarsi eglino impegnati in questi tempi nella guerra del Friuli,
erano essi disgustati per la morte data dai Malatesti a Martino da
Faenza lor capitano, come accennammo all'anno 1416. Laonde l'accorto
duca seppe così ben fare, che gl'indusse nel febbraio dell'anno
seguente ad una tregua vicendevole per anni dieci, con promettere i
Veneziani di non impacciarsi negli affari di Pandolfo. Altro dunque
non vi fu che _Carlo Malatesta_ signor di Rimini, e fratello d'esso
Pandolfo, che gl'inviò in quest'anno un poderoso aiuto di tre mila
cavalli e di molta fanteria, sotto la condotta di _Lodovico Migliorati_
signore di Fermo; cosicchè Pandolfo giunse a formare un'armata di
circa otto mila combattenti. Già il _conte Francesco Carmagnola_ colle
milizie duchesche era in campagna sul territorio di Brescia, quando
nel dì 8 di ottobre si azzuffarono gli eserciti nemici. Il valore e la
fortuna del Carmagnola furono superiori, e vi restò con altri nobili
di conto prigioniere lo stesso signor di Fermo, al quale poco appresso
il duca non solamente restituì la libertà, ma vi aggiunse ancora
di molti regali. Fu particolare in _Filippo Maria Visconte_ una tal
magnanimità, e ne vedremo degli altri esempli. Questa vittoria e la
tanto cresciuta potenza del duca fecero oramai conoscere al _marchese
Niccolò_ d'Este signor di Ferrara, Modena, Reggio e Parma che il duca,
voglioso di ricuperar tutto ciò che aveano posseduto i suoi maggiori,
e massimamente il _duca Gian-Galeazzo_ suo padre, per le due ultime
città gli avrebbe mossa guerra[2495]. Per ischivarla mosse da saggio
un trattato di accordo, per cui si convenne nel mese di novembre
che il marchese, cedendo al duca per sette mila fiorini d'oro Parma,
riterrebbe in suo dominio la città di Reggio; e fu eseguita questa
convenzione. Durarono poi le ostilità del Carmagnola sul Bresciano, e
restò maggiormente bloccata Brescia dalle armi del Visconte; ma niuna
importante impresa ne seguì nell'anno presente.

Intanto più che mai felicemente procedeva la guerra de' Veneziani in
Dalmazia, in Friuli e nelle vicinanze[2496]. Conquistarono essi Cataro,
Traù, Spalatro ed altri luoghi in Dalmazia; si rendè loro la città di
Feltro, Spilimbergo, Valvasone ed altre terre in Friuli. Ma ciò che
maggiore risalto diede all'armi loro fu l'acquisto della città d'Udine,
dove il valoroso lor generale Filippo degli Arcelli fece la sua entrata
nel dì 7 di giugno. Tralascio altri progressi dei Veneziani, che in
così poco tempo ricuperarono quasi tutta la Dalmazia, e divennero
per la prima volta padroni della bella provincia del Friuli. Allora
il patriarca Lodovico, trovandosi per le sue sconsigliate bravure
spogliato di quel nobile Stato, ricorse a papa Martino, il quale
spedì a Venezia legati per sostenere gl'interessi del patriarcato. Ma
quei legati non erano cannoni, e però non fecero breccia alcuna nello
animo de' veneti vittoriosi, che si teneano ben cara un'estensione
sì rilevante della loro signoria. Fin qui era dimorato in Firenze il
romano pontefice, onorato e servito da tutti[2497]. Accadde, che quando
Braccio venne in quella città, alcuni suoi fautori attaccarono in
diversi canti delle strade alcuni versi in lode di Braccio e disprezzo
del papa. V'era fra le altre cose:

    PAPA MARTINO NON VALE UN QUATTRINO.

E i ragazzi l'andavano cantando per le strade. Il papa, in vece di
sprezzare, come fanno i principi di animo grande, questi latrati
plebei, o di cercarne provvedimento proprio, talmente se ne indispettì,
che fin d'allora determinò di mutare stanza; e per quanto gli fosse poi
detto, non si potè tenere. Adunque nel dì 9 di settembre[2498] si partì
di Firenze con grande onore, e nel dì 20 fu in Siena. Di là passò a
Viterbo, e giunse nel dì 28 a Roma, dove nel dì 30 fece magnificamente
la sua entrata con plauso di tutto il popolo romano.

NOTE:

[2478] Sanuto, Istor. Ven., tom. 22 Rer. Ital.

[2479] Ammirat., Istoria di Firenze, lib. 18. Campan., Vita Brachii.,
tom. 19 Rer. Ital. Cribellus, Vita Sfortiae, tom. eod.

[2480] Cronica di Bologna, tom. 18 Rer. Ital.

[2481] Matthaeus de Griffonibus, Chron., tom. 18 Rer. Italic. Cronica
di Bologna, tom. eod.

[2482] Corio, Istoria di Milano.

[2483] Campanus, Vit. Brachii, tom. 19 Rer. Ital.

[2484] Cribell., Vit. Sfortiae, tom. 19 Rer. Ital.

[2485] Giornal. Napolet., tom. 21 Rer. Ital.

[2486] Campanus, Vita Brachii, tom. 19 Rer. Ital.

[2487] Bonincontrus, Annal., tom. 21 Rer. Ital.

[2488] Johannes Stella, Annal. Genuens., tom. 17 Rer. Ital.

[2489] Petrus Cyrnaeus, Histor. Corsic., tom. 24 Rer. Ital.

[2490] Cribell., Vit. Sfortiae, tom. 19 Rer. Ital.

[2491] Giornal. Napolet., tom. 21 Rer. Ital.

[2492] Matth. de Griffon., Chron., tom. 18 Rer. Italic.

[2493] Billius, in Histor., tom. 19 Rer. Ital.

[2494] Sanuto, Ist. Venet., tom. 22 Rer. Ital.

[2495] Diario Ferrarese, tom. 24 Rer. Ital.

[2496] Sanuto, Istor. Ven., tom. 22 Rer. Ital.

[2497] Leonardus Aretinus, Hist., tom. 19 Rer. Ital.

[2498] Ammirati, Istor. Fiorentina, lib. 18.




    Anno di CRISTO MCCCCXXI. Indiz. XIV.

    MARTINO V papa 5.
    SIGISMONDO re de' Romani 12.


Gran copia di aderenti avea _Lodovico III_ duca d'Angiò nel regno di
Napoli[2499]. Spezialmente prevaleva la sua autorità nella Calabria,
dove pendevano dai suoi cenni le città di Cosenza, Bisignano, Rossano,
Santa Severina, San Marco, Crotone, Policastro ed altre terre, al
governo delle quali inviò _Francesco_ figliuolo di _Sforza_. Non
erano molte le forze della _regina Giovanna_ e del _re Alfonso_ per
resistere a questo avversario, sostenuto dal papa e dall'invitto
Sforza. E quand'anche avessero potuto resistere, ne mancavano loro per
cacciarlo fuori del regno. Durante dunque il verno fra le maniere di
fortificare la lor fazione, fu creduta la migliore e più spedita di
chiamare in loro aiuto _Braccio_, la cui riputazion nel mestier delle
armi era celebre in questi tempi per tutta l'Italia. Pertanto gli
spedirono l'invito con ingorde promesse di ricompensa[2500]. Braccio,
dopo aver fatto il ritroso per maggiormente avvantaggiar le sue cose,
finalmente condiscese a condizione che la regina lo investisse e
metesse in possesso della città di Capoa e del suo principato, boccone
da principe; e che il creasse contestabile del regno[2501]. Tutto gli
fu accordato; e dacchè egli ebbe spedita gente a prendere il possesso
di Capoa, (benchè il Campano sembri credere ciò seguito più tardi)
tutto allegro cominciò a mettere in ordine e ad accrescere le sue
genti, colle quali in fine si inviò in persona alla volta del regno
di Napoli, avendo prima voluto sicurezza dalla regina di ducento mila
fiorini d'oro per pagare le truppe. Essa parte ne fece sborsare, parte
diede per mallevadori i mercatanti fiorentini[2502]. Mentre queste cose
si trattavano, il re Alfonso, nel mese di febbraio diede una scorsa
al suo regno di Sicilia, ch'egli non avea peranche veduto. Sbarcò
a Palermo, e poscia andò visitando Messina e le altre città di quel
fiorito regno: il che fatto, se ne tornò a Napoli per assistere alla
regina contro gli sforzi di Lodovico d'Angiò e di Sforza. Entrò ancora
nel regno colle sue forze il prode Braccio, e sulle prime s'impadronì
di Solmona, di Sangro e d'altre terre. Poscia speditamente marciò ad
Aversa per sorprender ivi, se potea, l'Angioino, sapendo che Sforza col
meglio dei suoi era lungi di là. Ma non gli andò fatta. Sforza corse
ad Aversa, ed, assicurata con buon presidio la città, rendè inutili i
disegni dell'avversario. In questi tempi _Jacopo Caldora_, uno di quei
baroni che avea prese l'armi contro la regina Giovanna, ed abbondava di
coraggio e di soldatesche, allorchè Sforza si credeva di avere in lui
il più fedel collegato, venne a scoprirsi di fede instabile, guadagnato
da Braccio, con cui unì in fine le forze sue: colpo che sconcertò non
poco gl'interessi di Lodovico d'Angiò e di Sforza. Braccio intanto
col Caldora se n'andò a Napoli, e vi giunse nel punto che anche il re
Alfonso con bella flotta e buon rinforzo d'armati nel dì 26 di giugno
sbarcò in quel porto. Incredibile fu in Napoli l'allegrezza per la
venuta di questi campioni, e favoritissimo fu l'accoglimento fatto a
Braccio dalla regina e dal re.

Attendeva in questi tempi _papa Martino V_, già restituito a Roma, a
dar sesto a quella città. Ma non sapeva egli digerire, che la _regina
Giovanna_, senza farne consapevole il romano pontefice suo sovrano,
non che senza chiederne il consenso, avesse adottato in figliuolo il
re _Alfonso_, la cui mente e potenza già gli facea paura. Molto più
si accese di sdegno allorchè vide _Braccio_ suo vassallo impugnar le
armi contra del duca d'Angiò da sè favorito, e cominciar la fabbrica
di maggiore ingrandimento, che potea essere un dì troppo pregiudiziale
agli Stati della Chiesa. In questi tempi venne il duca di Angiò
a Roma, per rappresentare al papa lo stato assai dubbioso, se non
anche pericoloso, de' suoi affari, e per chiedere aiuto. Gli diede il
pontefice quel rinforzo che potè di denaro; ed ordinò a _Tartaglia_,
che era al suo soldo, di andarsi ad unire a _Sforza_ con cinquecento
cavalli e qualche fanteria di sua condotta. Scrisse ancora un breve
nel dì 29 di giugno[2503] ai signori sì ecclesiastici che secolari del
regno di Napoli, comandando loro di non pagare alla regina i tributi,
e di non ubbidire ai di lei ministri; ma non tralasciò intanto di
procurare aggiustamento fra le parti[2504]. A questo fine inviò a
Napoli nel settembre i cardinali di Sant'Angelo e del Fiesco, che
trovarono l'osso troppo duro; e pare che se ne andassero senza aver
nulla fatto. Il bello era che ne' medesimi tempi cominciò la regina a
pentirsi di aver chiamato ed adottato il re Alfonso[2505], e per via di
Bernardo Arcamone cominciò a trattar segretamente con Lodovico d'Angiò
e Sforza: il che penetrato dal re Alfonso, gli diede un'incredibil
gelosia. Per questa dubbietà di animi nulla di riguardevole succedette
nel resto dell'anno fra le due nemiche armate, le quali, dopo
varii movimenti, saccheggi e scaramuccie, si ridussero ai quartieri
d'inverno. Si credeva ognuno di goder ivi la quiete[2506], quando
all'improvviso il re Alfonso e Braccio, per levarsi l'impaccio della
Cerra, luogo già occupato da Sforza, otto miglia lungi da Napoli, vi
andarono a mettere l'assedio, e cominciarono colle bombarde ed altre
macchine a bersagliar quella terra. Accorsovi Sforza con cinquecento
cavalli, vi spinse dentro Santoparente ed altri dei suoi bravi parenti
Cotignolesi con ottanta cavalli, i quali fecero tal difesa, che,
disperando il re di vincere la pugna, ascoltò volentieri proposizioni
d'accordo. Per onor suo fu ritrovato il ripiego che gli assediati
esponessero la bandiera del papa, per la cui riverenza il re mostrò
di ritirarsi. Scrive bensì il Campano[2507] che Cerra gli si rendè, ma
verisimilmente in ciò egli prese abbaglio. Soggiornando intanto il duca
d'Angiò e Sforza in Aversa, e trovandosi con esso loro _Tartaglia_,
antico nemico, e poco fa divenuto amico di Sforza, insorsero sospetti
di mala fede contro di lui, e che egli avesse tenuto intelligenza di un
tradimento con Braccio. Se fossero veri o falsi cotali sospetti, nol
saprei dire. Sappiamo di certo ch'egli fu preso, e posto ai tormenti,
nei quali dicono che confessò il delitto; laonde gli fu tagliata la
testa. Confessa il Campano che Braccio trattava male qualunque dei
soldati di Sforza che restasse prigioniere; regalava all'incontro
e rimandava quei di Tartaglia: stratagemma forse usato da lui per
metterlo in diffidenza col duca d'Angiò e con Sforza, siccome infatti
avvenne. Ma costò caro al duca, perchè la maggior parte de' soldati di
Tartaglia, credendo ucciso a torto il lor condottiere, a poco a poco
desertando, si andarono ad arrolare nel campo di Braccio.

Così andavano gli affari di Napoli; nel qual tempo _Filippo Maria_
duca di Milano andava stendendo le ali. La prima sua impresa nell'anno
presente fu contra di _Pandolfo Malatesta_ signore di Brescia. Già
molte castella di quel distretto erano in mano del duca, e il _conte
Carmagnola_ con oste poderosa si preparava a fare del resto. Però,
trovandosi troppo inferiore di forze il Malatesta, e stando come
bloccato e privo di vettovaglie, capitolò col duca la cessione di
quella potente città[2508] per trentaquattro mila fiorini d'oro, che
gli furono sborsati. Entrò in Brescia il vittorioso Carmagnola nel
dì 16 di marzo, e Pandolfo colla testa bassa se ne tornò a casa sua.
Aveano i maggiori del Visconte signoreggiata la città di Genova. A
Filippo Maria premeva di non essere da meno; e però in quest'anno si
diede più che mai a far pratiche per mettervi il piede; e soprattutto
l'animavano all'impresa i fuorusciti che erano ricorsi a lui. Tra
le speranze dategli da questi, e il trovarsi non pochi degli stessi
abitanti in Genova o per malevolenza o per invidia contrarii al governo
di _Tommaso da Campofregoso_, buona disposizione apparve per ottenere
l'intento. Ordinato dunque un convenevol esercito sotto il comando del
Carmagnola, venuta la state[2509], lo spedì nel Genovesato, premessa
la sfida contra del Campofregoso. Non tardò Albenga con altre terre a
rendersi. Passò dipoi l'armata sotto Genova, e ne formò da ogni parte
l'assedio; ed affinchè non le venisse soccorso per mare, condusse il
duca al suo soldo sette galee di Catalani[2510]. Il Campofregoso,
che per l'imminente bisogno nel dì 27 di giugno, col consenso de'
Genovesi, avea venduto Livorno ai Fiorentini per cento mila fiorini
d'oro, non omise diligenza per difendere il suo Stato. Armate ancora
sette galee, comandate da Batista suo fratello, le spedì incontro ai
Catalani. Ma venuti a battaglia questi legni, ne rimasero sconfitti i
Genovesi, e prigione lo stesso Batista: colpo che mise la falce alla
radice, e condusse Tommaso a trattar di composizione col Carmagnola,
e per mezzo suo col duca. Non ebbe difficoltà il duca di lasciare
al Campofregoso il dominio di Sarzana, purchè consegnasse Genova
alle sue mani, perchè col tempo non mancano ragioni o pretesti ai
conquistatori di ritorsi quello che per misericordia han lasciato
sul principio. Promise ancora il duca a Tommaso trenta mila fiorini
d'oro, e quindici mila a Spineta Campofregoso altro di lui fratello,
acciocchè rendesse la città di Savona, di cui era in possesso. Così nel
dì 2 di novembre il Campofregoso non senza lagrime uscì di Genova, e
vi fece la sua entrata il conte Carmagnola, che ne prese il possesso
a nome del duca, e rimise in casa tutti i fuorusciti e banditi. Di
questo passo camminava la fortuna del duca di Milano. Men prosperosa
non era quella de' Veneziani[2511]. Essi in quest'anno ricuperarono
Drivasto, Antivari, Dulcigno, e quasi tutto il resto dell'Albania.
Presero ancora nel Friuli alcune poche castella che avevano resistito
fin ora: nella qual congiuntura Filippo degli Arcelli Piacentino,
valente lor generale, restò colpito da un verrettone, per cui diede
fine ai suoi giorni. E perciocchè il papa fece nuove istanze in favore
del patriarca d'Aquileia per la restituzione del Friuli, quel saggio
senato rispose che lo renderebbe ogni qual volta fosse rimborsato delle
spese della guerra, a cui erano stati forzati dall'inquieto patriarca.
Ascendevano queste spese a milioni. Però si venne ad un accordo, per
cui fu solamente lasciata allo stesso patriarca la città di Aquileia
colle castella di San Daniello e di San Vito. Tutto il rimanente fu,
ed è tuttavia, della repubblica veneta, con essere cessata tutta la
potenza temporale del patriarca d'Aquileia, il quale in addietro, dopo
il romano pontefice, era il più ricco prelato d'Italia.

NOTE:

[2499] Cribell., Vit. Sfort., tom. 19 Rer. Ital.

[2500] Campanus, Vit. Brachii, tom. 18 Rer. Ital.

[2501] Bonincont., Annal., tom. 21 Rer. Ital.

[2502] Histor. Sicula, tom. 24 Rer. Ital.

[2503] Raynaldus, Annal. Eccles.

[2504] Giornal. Napolet., tom. 21 Rer. Ital.

[2505] Bonincontrus, Annal., tom. eod.

[2506] Cribell., Vit. Sfortiae, tom. 19 Rer. Ital.

[2507] Campanus, Vita Brachii, tom. 19 Rer. Ital.

[2508] Sanuto, Istor. Ven., tom. 22 Rer. Ital. Corio, Istoria di Milano.

[2509] Johann. Stella, Annal. Genuens., tom. 17 Rer. Ital.

[2510] Ammirato, Istoria Fiorentina, lib. 18.




    Anno di CRISTO MCCCCXXII. Indiz. XV.

    MARTINO V papa 6.
    SIGISMONDO re de' Romani 13.


Anno di pace per l'Italia fu questo, e però niuno importante
avvenimento viene somministrato alla storia. Veggendo il pontefice
in gran declinazione gli affari del re _Lodovico d'Angiò_, e
rincrescendogli ormai di gittar tanto danaro per voler sostenere un
edifizio che da troppe parti minacciava rovina, prese il partito di
trattare un accordo[2512]. Pertanto di nuovo spedì a Napoli i due
cardinali legati, se pure n'erano essi partiti, con istruzioni nuove,
affinchè trovassero temperamento all'emulazione e guerra dei due re.
_Alfonso_, oltre alla sua naturale accortezza, avea in mano di che far
guerra al papa: cioè minacciava tuttodì di far risorgere il tuttavia
vivente Pietro di Luna, già _Benedetto XIII_, condannato dal concilio
di Costanza, e di farlo riconoscere di bel nuovo per papa nell'Aragona,
Sardegna, Sicilia e regno di Napoli. Perciò fu d'uopo che papa
Martino facesse il latino come volle Alfonso. Indusse dunque Lodovico
d'Angiò nel mese di marzo a rimettere in mano de' legati Aversa e
Castello-a-mare: luoghi che poi da lì a qualche tempo furono da essi
cardinali consegnati alla _regina Giovanna_. Se ne tornò Lodovico a
Roma senza danari, senza credito, a vivere, come potè, di ciò che il
papa gli diede. Venuto l'aprile, il re Alfonso andò sotto Sorrento e
Massa, e gli ebbe a patti, volendo che si rendessero a lui, e non alla
regina: azione che alla medesima dispiacque non poco, cominciandosi
a conoscere che il figliuolo adottivo s'istradava a far da padrone
e ad occupar la signoria. Ma più se ne alterò il suo favorito, cioè
_Ser Gianni Caracciolo_ gran senescalco, il quale già mirava in aria
il precipizio dalla sua autorità, qualora il re Alfonso crescesse
nella potenza e nel comando. Il perchè tanto egli quanto la regina si
diedero sotto mano a tirare nel loro partito _Sforza Attendolo_[2513];
anzi persuasero al medesimo re che util cosa sarebbe il guadagnare
questo insigne capitano, perchè tuttavia molti conti e baroni del
regno tenevano la fazione angioina, alla quale, con levarle Sforza, si
sarebbono tagliate le penne maestre[2514]. _Braccio_ fu quegli che ebbe
l'incombenza di trattarne, proponendo un colloquio con esso Sforza. In
fatti, confidato Sforza nell'onoratezza di Braccio, animosamente l'andò
nella state a trovar nel suo campo. Rinnovarono allora questi due
valorosi emuli l'interrotta amicizia, e per due ore ebbero insieme una
conferenza, in cui dicono che Braccio sinceramente rivelò all'altro le
trame da lui fatte col _conte Niccolò Orsino_ e con _Tartaglia_ contra
di lui. Quivi ancora fu conchiuso che Sforza fosse rimesso in grazia
di Giovanni e d'Alfonso, cedendo loro l'importante luogo della Cerra.
Ciò fatto, si restituì Braccio sollecitamente a Perugia, invogliato
di sottoporre al suo impero Città di Castello, dove era invitato dai
fuorusciti. Comparve d'avanti a quella città colle sue milizie, e
giacchè i Fiorentini, suoi singolari amici, chiudevano gli occhi alle
di lui conquiste, ne imprese l'assedio. Si sostennero que' cittadini
finchè videro tutto preparato per un generale assalto, ed allora
esposero bandiera bianca; e così Braccio n'entrò senza maggiore sforzo
in possesso. Scrive il Buonincontro, ed è seco Leodrisio Crivello, che
in tal congiuntura Braccio fece un'irruzione in quel di Norcia, e poi
del Lucchese, ricavandone grandi somme d'oro. Ma, per conto del tempo,
può essere che s'ingannino. Abbiamo già veduto appartenere agli anni
addietro il danno da lui recato a que' due territorii. Intanto perchè
la peste era entrata in Napoli, e la regina col re Alfonso ritiratasi
a Gaeta, quivi soggiornava colla sua corte, Sforza si portò colà, e fu
ben ricevuto sì da lei, come dal gran senescalco Caracciolo. Non così
dal re Alfonso, che in questo prode uomo trovava un impedimento ai
disegni della sua ambizione. Le apparenze dell'accoglimento fattogli
da esso re furono belle, ma si stette poco a scoprire ch'egli il mirava
di mal occhio; e però tanto più la regina e il Caracciolo si strinsero
collo stesso Sforza. Andavano pertanto ogni giorno più crescendo le
loro gelosie, ed erano da amendue le parti gli animi turbati; laonde fu
di mestieri venire ad una composizione, per cui si dichiarò che Sforza
servisse di difensore del regno non meno alla regina, che al re, ed
egli fosse tenuto a prendere le armi pel primo d'essi che il chiamasse
in suo aiuto. Dopo di che Sforza colle sue genti andò a passare il
verno a Villafranca presso Benevento, e poscia alla città di Troia.

Altro non si sa che facesse in questo anno _Filippo Maria_ duca di
Milano, se non empiere di sospetti i rettori di Firenze[2515] sì per
l'acquisto fatto di Genova, come per gli altri patti stabiliti con
_Tommaso da Campofregoso_, che non potesse vendere se non ai Genovesi
Sarzana. Teneva inoltre al suo soldo _Angelo dalla Pergola_, rinomato
condottier di armi, che stanziava in questi tempi col suo corpo di
gente su quel di Bologna. Crebbero perciò le gelosie de' Fiorentini,
gente che sapea adoperare il microscopio negli affari del mondo.
Venuto in oltre a morte nel dì 25 di gennaio[2516] _Giorgio Ordelaffi_
signore di Forlì, con lasciar successore nel dominio _Tebaldo_ suo
figliuolo in età d'anni nove, la cui tutela fu assunta da Lucrezia
sua madre, figliuola di _Lodovico Alidosio_ signore d'Imola; corse a
mischiarsi negli interessi di quella città il duca di Milano. Di più
non ci volle per accrescere sempre più le gelosie de' Fiorentini; e
però, quantunque il duca spedisse a Firenze ambasciatori per dissipare
queste ombre, e proporre una lega, nulla ne seguì. Rincrebbe ancora ai
Fiorentini l'aver esso duca trattata e conchiusa lega col cardinale
legato di Bologna. Nel dicembre di quest'anno inviò il medesimo
duca per governatore di Genova[2517] il valoroso suo generale _conte
Carmagnola_, ed intanto attendeva a far gente: lo che mise in sospetto
anche i Veneziani. Scrive il Sanuto[2518] che Asti, non so come, venne
in quest'anno in potere di esso duca. Merita eziandio di esser fatta
menzione che nell'anno presente si cominciarono per la prima volta
a vedere in Italia i cingani o cingari, gente sporca ed orrida di
aspetto, che contava di molte favole della sua origine, fingeva di
andare a Roma a trovare il papa, e che intanto viveva di ladronecci.
Capitarono costoro a Bologna[2519] nel dì 18 di luglio, e poscia a
Forlì[2520] col loro capo, a cui davano il titolo di duca. Motivo
oggidì potrà essere di ridere, se dirò che costoro diceano d'avere per
patria l'Egitto, che il re d'Ungheria, dopo aver presa la lor terra,
volle che andassero nello spazio di sette anni pellegrinando pel mondo.
Spacciavano le lor donne l'arte d'indovinare; e chiunque si dimesticava
di farsi strologar da esse, vi lasciava il pelo. Sappiamo altronde che
questa canaglia si sparse per la Germania, e andò fino in Inghilterra,
e tuttavia ne dura la semenza in Italia. Furono in quest'anno
travagliate dalla peste molte città d'Italia. Niuna buona guardia,
come ho detto altrove, si faceva allora dai disattenti Italiani per
impedire l'ingresso o tagliare il corso a questo morbo micidiale; e
però, entrato in un luogo, agevolmente si dilatava per gli altri.

NOTE:

[2511] Sanuto, Istor. Ven., tom. 22 Rer. Ital.

[2512] Giornal. Napolet., tom. 21 Rer. Ital.

[2513] Bonincontrus, Annal., tom. 21 Rer. Ital.

[2514] Cribell., Vita Sfortiae, tom. 19 Rer. Ital. Vita Brachii, tom.
eod.

[2515] Ammirati, Istor. Fiorent., lib. 18.

[2516] Annales Foroliviens., tom. 22 Rer. Ital. Ammirat., ubi supra.
Poggius, Hist., lib. 5, tom. 20 Rer. Ital.

[2517] Johannes Stella, Annal. Genuens., tom. 17 Rer. Ital.




    Anno di CRISTO MCCCCXXIII. Indiz. I.

    MARTINO V papa 7.
    SIGISMONDO re de' Romani 14.


Se crediamo al Rinaldi[2521], terminò i suoi giorni in quest'anno
_Pietro di Luna_, già antipapa _Benedetto XIII_, ostinato nello
scisma, e sprezzatore dei decreti e delle censure della Chiesa
universale raunata nel concilio di Costanza. Morì nella fortezza di
Paniscola nel regno di Valenza; e l'avviso di sua morte avrebbe recata
somma allegrezza a papa Martino e alla corte romana, se non fosse
soppraggiunta un'altra nuova, che i due soli restanti cardinali di
lui aveano osato di eleggere un nuovo antipapa, cioè _Egidio Mugnos_
o Mugnone, canonico di Barcellona, a cui diedero il nome di _Clemente
VIII_. Ma il Rinaldi anticipò di un anno la morte di costui, e però
dirò il resto all'anno seguente. Basterà per ora sapere che _Alfonso
re d'Aragona_ quegli fu che per suoi politici motivi tenne sempre vivo
l'antipapato di Pietro di Luna per avere uno spauracchio da valersene
contra di papa Martino, a cui non cessava di chiedere esenzioni e
grazie. Anche nell'anno presente fece egli istanza per l'investitura
del regno di Napoli, giacchè la _regina Giovanna_ l'avea adottato
per figliuolo. Ma non mancò fermezza al pontefice per negargliela,
asserendo egli di non poter far questo torto a _Lodovico d'Angiò_, a
cui competevano giusti titoli sopra quel regno. Avea esso pontefice,
per adempiere i decreti del concilio di Costanza, intimato il concilio
generale da tenersi in questo anno a Pavia. E in effetto si diede
principio a quella sacra assemblea in essa città, ma con meschino
concorso di prelati. Entrata colà la peste, fu il concilio trasferito
a Siena. Neppur quivi andò innanzi, siccome diremo, perchè il suddetto
re volea mettere in campo le pretensioni di Pietro di Luna per far
dispetto al papa: lo che obbligò papa Martino a differire a miglior
tempo la tenuta del destinato concilio. Di questa sua perversa politica
s'ebbe ben presto a pentire Alfonso. Quanto più in questo principe
cresceva l'avidità d'impadronirsi del regno di Napoli, tanto più egli
scorgeva crescere la diffidenza della regina, ed essergli contrario
il gran senescalco Caracciolo. Ora, giacchè buona parte del regno per
valore di _Braccio_ era venuta alla di lui divozione, determinò di fare
il resto col mezzo della violenza, e di ridurre la _regina Giovanna_
nello stato in cui già la vedemmo sotto _Jacopo conte_ della Marca. Gli
storici a lui parziali attribuiscono la risoluzione alle insolenze e
ai maligni consigli del suddetto gran senescalco Caracciolo, che ruppe
ogni buona armonia fra lui e la regina[2522]. Fatto dunque chiamare a
sè il medesimo Caracciolo, benchè vi andasse armato di salvocondotto,
pure il trattenne prigione nel dì 22 di maggio, ed immediatamente
cavalcò al castello di Capuana per far lo stesso giuoco alla regina,
che ivi dimorava. Per buona fortuna prevenuta essa da un segreto
avviso di un suo familiare dell'imminente pericolo, ebbe tempo di far
chiudere la porta del castello in faccia ad Alfonso, e non tardò a
spedir più messi l'un dietro all'altro, a _Sforza_, allora dimorante
fuor di Napoli a Mirabello, implorando il suo aiuto. Diede alle armi
Sforza, e, raunati quanti potè de' suoi, si mise in viaggio alla volta
di Napoli, e, giunto al Formello, trovò circa quattro mila tra cavalli
e fanti del re Alfonso, inviati per impedirgli il passo. Erano gli
Aragonesi tutti ben a cavallo, tutti superbamente vestiti, e superiori
troppo di numero, perchè quei di Sforza si trovavano mal vestiti, e
con cavalli magrissimi, e poco più di mille tra fanti e cavalli. Pure
egli animosamente si spinse innanzi, ed attaccò la zuffa nel dì 30 di
maggio. Fu atroce, fu lungo il combattimento; ma finalmente essendo
sbaragliati gli Aragonesi, circa cento venti dei più nobili, oltre a
moltissimi ordinarii soldati, rimasero prigionieri; di modo che quei di
Sforza si rimisero bene in arnese sì di abiti che di cavalli e d'armi.

Dopo sì lieto successo _Sforza_ si presentò alla regina, che l'accolse
come suo angelo tutelare, e nel castello rassegnò tutti i prigioni.
Poscia, senza perdere tempo, marciò colle sue genti alla volta
d'Aversa, dove trovò quel vice-castellano catalano[2523], il quale,
sbigottito per la nuova della rotta data al re suo padrone, oppure
guadagnato con quattro mila fiorini, da lì a non molto capitolò la resa
di quella città. Ora, mentre Sforza stava a quell'assedio, giunsero
nel dì 11 di giugno a Napoli otto navi grosse e ventidue galee di
_Alfonso_, nelle quali destinava il re di mandar la _regina Giovanna_
prigioniera in Catalogna[2524]. Ne fu avvertito Sforza, e spedì tosto
Foschino Attendolo con cinquecento cavalli a fin d'impedire lo sbarco;
ma non bastò la resistenza di così piccolo numero di gente a sostener
la forza troppo superiore dei Catalani, i quali entrarono nella
città. Neppur lo stesso Sforza, che colà arrivò il giorno seguente,
contuttochè bravamente combattesse più ore, potò respignerli; anzi
toccò a lui d'abbandonar Napoli, e di ritirarsi nei borghi, dove
si accampò. In questa occasione il _re Alfonso_, per intimorire ed
occupare i Napoletani, temendo che si sollevassero, bruciò quella
parte della città che è contigua al Castello Nuovo. Allora Sforza,
veggendo in istato sì pericoloso gli affari, tratta fuori del castello
di Capuana la regina, la condusse alla Cerra, e di là ad Aversa.
Col cambio poi di varii dei suoi prigionieri riscattò _Ser-Gianni
Caracciolo_, il quale non lasciò per questo il suo mal animo verso del
benefattore Sforza; al contrario della regina, la quale per ricompensa
donò a Sforza Trani e Barletta, due città della Puglia. Tornato che fu
il gran senescalco alla corte in Aversa, la _regina Giovanna_, preso
consiglio da lui, da Sforza e da varii giurisconsulti, dichiarò il _re
Alfonso_ decaduto dal diritto della figliuolanza per colpa della sua
ingratitudine, ed elesse per suo figliuolo _Lodovico duca d'Angiò_,
il quale usava anche il titolo di re, allora abitante in Roma. Venne
il duca ad Aversa a trovar la regina, che l'accolse con buon cuore;
ma intanto il castello di Capuana si rendè al re Alfonso; con che egli
restò interamente padrone di Napoli. Con tutto ciò, perchè l'adozione
del suo avversario, pubblicata per tutta l'Europa, facea gran rumore,
e chiaro appariva che vi avea avuta mano _papa Martino_, Alfonso,
diffidando del popolo di Napoli, pensò di tornarsene in Catalogna;
e tanto più, perchè era minacciato di guerra in quelle parti per la
nemicizia dei Castigliani, e in oltre s'udiva allestirsi in Genova un
gagliardo stuolo di legni contra di lui per ordine di _Filippo Maria
duca_ di Milano, che dianzi s'era collegato colla regina Giovanna e
con papa Martino. Pertanto mandò lettere a _Braccio_, ch'era allora
all'assedio dell'Aquila, pregandolo di venir colle sue forze a
Napoli; ma Braccio, che avea altri disegni, sperando di far sua la
ricca città dell'Aquila, muovere non si volle, e solamente gl'inviò
_Jacopo Caldora_ con un corpo di gente che parve bastante unito coi
Catalani a tenere in freno i Napoletani[2525]. Ora il re Alfonso nel
dì 15 d'ottobre, avendo lasciato per governatore di Napoli l'infante
_don Pietro_ suo fratello, con dieciotto galee si mise in mare, e nel
viaggio prese e saccheggiò l'isola d'Ischia. Fece ancora di peggio.
Nel passare avanti a Marsilia, città allora del duca d'Angiò nemico
suo, per vendicarsi di lui, all'improvviso tentò un'impresa che parve
temeraria, eppure gli riuscì: tanto era egli ardito e sprezzator
de' pericoli. Se ne stavano i Marsiliesi senza guardia, perchè senza
apprension di nemici all'intorno, quando ecco Alfonso sopravvenir colla
sua flotta, rompere la catena del porto, sorprendere quanti legni ivi
si trovarono, ed attaccato il fuoco a parte della città, mettere tal
terrore in essa, che il popolo corso all'armi non potè durarla contro
di lui. Per tre giorni andò tutta a sacco quella ricca città; immensa
fu la preda, e fra le altre cose tutti i vasi preziosi delle chiese, e
tutte le reliquie del corpo di san Lodovico vescovo furono asportate
a Barcellona e Valenza, verso dove Alfonso continuò il suo viaggio,
perchè conobbe di non poter tenere quella città.

Vegniamo ora a _Braccio da Montone_[2526]. Dacchè egli si vide in
pieno possesso della nobil città di Capoa e del suo riguardevol
principato, siccome uomo pien di grandi idee, e che, appena salito
un gradino, pensava a montare più allo, rivolse gli occhi, siccome
dicemmo, alla ricca città dell'Aquila; e perchè questa si dichiarò
del partito della regina contra del re Alfonso, bella occasione parve
a lui questa d'impadronirsene, con isperanza, avuta che l'avesse,
di non dimetterla sì presto, anzi di aggiugnerla al suo principato.
Ne imprese dunque l'assedio, ma con trovare quel popolo risoluto di
difendersi. E perchè egli per soggiogare una terra si ritirò di là
per alquanti dì, lasciò campo a quei cittadini di premunirsi ben di
viveri, e di rimettere in buono stato le fortificazioni della loro
città. Però, tornatovi sotto, con più ardore la strinse; e trovando
inutili, anzi dannosi, gli assalti, si preparò in fine a vincerla colla
fame. Intanto gli Aquilani con varie lettere e messi imploravano aiuto
dalla _regina Giovanna_. La commiserazione di quel popolo fedele, e
più la conservazione di sì importante città per proprio interesse,
furono pungenti sproni alla regina per accudir con vigore a preparare
il soccorso. Fu mosso _Sforza_ a questa impresa non meno dalle di
lei premure, che dalla antica sua emulazione verso di Braccio. Però,
quantunque il verno imminente invitasse le milizie al riposo, egli
chiamò il figliuol _Francesco_ dalla Calabria, Foschino, Michele e gli
altri suoi fidi Cotignolesi colle loro truppe, e si mise in marcia alla
volta dell'Aquila con quel successo che si vedrà all'anno seguente.
Scrive il Crivelli[2527] avere _Filippo Maria duca_ di Milano già fatto
negozio per tirare lo stesso Sforza al suo servigio, e sostituirlo nel
generalato al _conte Carmagnola_, il quale già vacillava nella grazia
del duca; e che Sforza avea accettato l'impiego di consenso del papa
e della regina, pensando di portarsi a Milano, dacchè avesse liberata
l'Aquila. Non so io immaginare ch'egli volesse abbandonare il servigio
della regina per altra cagione che per vedersi tuttavia malvoluto e
perseguitato dal gran senescalco Caracciolo. Erasi, come già dissi,
collegato esso duca di Milano col papa e colla regina Giovanna[2528].
Alle istanze loro fece egli allestire in Genova una poderosa flotta
di tredici galee, e di altrettante navi con altri legni, non senza
querele de' Genovesi, perchè questo armamento costò a quella comunità
ducento mila genovine. Con questa flotta, nel dì 14 di novembre, si
unirono sei galee e una galeotta del _re Lodovico_ di Angiò, armate di
Provenzali, e due altre alle di lui spese si armarono in Genova. Quando
si credeva che ammiraglio di essa flotta avesse da essere l'invitto
conte Francesco Carmagnola governatore allora di Genova, arrivò colà,
spedito dal duca per comandarla il _conte Guido Torello_: del che
ognuno si stupì e dolse non poco. A noi sono ignoti i motivi per li
quali s'era raffreddato l'amore del duca verso del Carmagnola, mirabile
condottier d'armi, a cui principalmente dovea esso duca l'esaltazione
sua. Certo è che di questa diffidenza e di tal trattamento si dolse
e sdegnò oltre misura il Carmagnola, nè tarderemo molto a vederne
gli effetti. Non si dee tacere che prima di questi tempi lo stesso
duca, siccome principe che macinava sempre pensieri di maggiore
ingrandimento, cominciò ad imbrogliar la quiete della Romagna. Già
vedemmo dopo la morte di _Giorgio Ordelaffo_ signore di Forlì preso
il comando di quella città da Lugrezia figliuola del signor d'Imola
a nome di _Tebaldo_ suo picciolo figliuolo[2529]. S'aveano a male i
Forlivesi che gl'Imolesi concorsi colà in folla facessero addosso a
loro i padroni. S'ebbe anche a male il duca di Milano, che Lugrezia
non si volesse dipartire dall'amicizia de' Fiorentini, e passar nella
sua lega. Laonde, nel dì 14 di maggio, il popolo di Forlì si mosse a
rumore, prese le porte e le fortezze della città, e mise sotto buona
guardia la suddetta Lugrezia, la qual poi ebbe la maniera di ritirarsi
a Forlimpopoli, con aver fatto credere di voler consegnare quella terra
alle genti del duca di Milano. Allora i Forlivesi chiamarono in aiuto
le genti d'esso duca, comandate da _Angelo dalla Pergola_, le quali,
entrate in quella città, fecero finta d'andarvi a nome del papa, oppure
di _Niccolò marchese_ di Ferrara, e di guardarla pel fanciullo Tebaldo.
Certo è che allora il papa e il duca passavano di buona intelligenza
fra loro. Diedero perciò all'armi i Fiorentini[2530]; e preso per loro
generale, nel dì 23 d'agosto, _Pandolfo Malatesta_ signore di Rimini,
lo spedirono in Romagna con assai forze per sostenere il partito di
Lucrezia. Tacque l'Ammirati, ma non tacquero già gli Annali di Forlì,
nè Andrea Biglia[2531], che nel dì 6 di settembre il popolo di Forlì
con presidio duchesco mise in rotta le genti dei Fiorentini, con farne
prigioniera la metà d'esse: lo che fece maggiormente divampar la guerra
tra il duca e i Fiorentini, i quali cercarono allora di collegarsi coi
Veneziani[2532]. Spedirono per questo ambasciatori a Venezia; ma non
trovarono favorevole alle lor dimande _Tommaso Mocenigo_ doge, uomo
vecchio ed amante della pace. Curiosissime sono le aringhe di questo
doge, rapportate dal Sanuto, perchè ci fan tra le altre cose vedere
qual fosse allora l'opulenza dell'inclita città di Venezia, e quali le
forze di cadauno dei principi che allora signoreggiavano in Italia. Ma
poco stette a terminare la gloriosa sua vita il doge suddetto, essendo
venuto a morte nell'aprile di quest'anno, e in suo luogo fu eletto
_Francesco Foscaro_, personaggio inclinato alla guerra.

NOTE:

[2518] Sanuto, Istor. Venet., tom. 22 Rer. Ital.

[2519] Cronica di Bologna, tom. 18 Rer. Ital.

[2520] Chronic. Foroliviens., tom. 19 Rer. Ital.

[2521] Raynaldus, Annal. Eccles.

[2522] Giornal. Napol., tom. 21 Rer. Ital. Cribell. Vit. Sfort., tom.
19 Rer. Ital.

[2523] Bonincontrus, Annal., tom. 21 Rer. Ital.

[2524] Cronica di Sicilia, tom. 24 Rer. Ital.

[2525] Giornal. Napol., tom. 21 Rer. Ital. Cribellus, Vit. Sfortiae,
tom. 19 Rer. Ital. Bonincontrus, Annal., tom. 18 Rer. Ital.

[2526] Campanus, Vit. Brachii, tom. 19 Rer. Ital.

[2527] Cribell., Vit. Sfortiae, tom. 19 Rer. Ital.

[2528] Johann. Stella, Annal. Genuens., tom. 17 Rer. Ital.

[2529] Annales Foroliviens., tom. 22 Rer. Italic. Chron. Foroliviens.,
tom. 19 Rer. Ital.

[2530] Ammirati, Istor. Fiorentina, lib. 18.

[2531] Billius, Hist., pag. 63, tom. 19 Rer. Ital.

[2532] Sanuto, Istor. Venet., tom. 22 Rer. Ital.




    Anno di CRISTO MCCCCXXIV. Indizione II.

    MARTINO V papa 8.
    SIGISMONDO re de' Romani 15.


Si sciolse in quest'anno il concilio generale, cominciato con poco
concorso in Siena, per varie difficoltà quivi insorte[2533]; laonde
_papa Martino_ determinò che il medesimo si avesse a celebrare da lì a
sette anni in Basilea. Nell'anno presente[2534] diede veramente fine al
suo vivere l'ostinato Pietro di Luna, cioè l'antipapa _Benedetto XIII_.
L'età di novant'anni, a cui era giunto, ci porge motivo di credere che
non da veleno, come corse voce, ma dai troppi anni procedesse la morte
sua. A lui fu da due soli anticardinali dato per successore Egidio
Mugnos o Mugnone, canonico; e costui, tutto che ridicolo pontefice,
non lasciò di crear nuovi cardinali, e di esercitar le funzioni da
papa: tutto per suggestione di _Alfonso re d'Aragona_, il quale,
col mantener quest'idolo, volea tenere in apprensione il pontefice
Martino V, e ricavarne a suo tempo dei vantaggi. Ma fra le cose che
maggiormente angustiavano l'animo d'esso pontefice, era il duro assedio
della città dell'Aquila, continuato già per più mesi da _Braccio_
suo nemico, temendosi oramai la caduta di quella città nelle di lui
mani. Se ciò succedeva, Roma sarebbe venuta a restar come bloccata da
Braccio, uomo non mai sazio d'acquisti, e padrone dall'una parte di
Perugia e d'altre città, e dall'altra di Capoa, dell'Aquila e di altri
luoghi. Pertanto papa Martino, oltre al sollecitare continuamente
la _regina Giovanna_ e _Sforza_ al soccorso, inviò anche ad esso
Sforza tutti gli aiuti di gente armata che egli potè raunare. Erasi
dunque mosso questo prode capitano coll'esercito suo verso la metà di
dicembre dell'anno precedente con ferma speranza di giugnere a tempo
alla liberazion dell'Aquila[2535]; e nel cammino avea sottoposti al
suo volere Lanzano ed Ortona, dove celebrò la festa del santo Natale.
Quivi, dato riposo alla armata, nel dì 4 del gennaio dell'anno presente
al dispetto del verno marciò con tutta la gente innanzi per passare
il fiume Pescara, là dove sbocca nel mare. Valicò egli intrepidamente
quelle acque insieme con _Francesco_ suo figliuolo, seguitato da
quattrocento cavalli, coi quali esso Francesco mise in rotta un corpo
di nemici posto alla riva opposta. Intanto, essendosi ingrossato il
fiume pel flusso del mare vicino, il resto dell'armata si fermò,
non osando passare. L'impaziente Sforza, dopo averli colla voce e
colla mano indarno chiamati, di nuovo spinse il cavallo nel fiume per
tornare di là, ed animar col suo esempio gli altri al passaggio. Ma
ritrovandosi in mezzo all'acqua, e veggendo uno dei suoi uomini di
armi, oppure un suo caro paggio, che nel voler passare s'affogava, si
indirizzò per dargli aiuto. E già l'avea preso colla man destra per
sollevarlo, quando al suo cavallo vennero meno i piedi di dietro, se
pur non cadde in un gorgo; e Sforza armato, come era, piombò al basso,
e quivi lasciò la vita, senza che mai più si trovasse il cadavero suo,
che probabilmente fu rotolato nel mare. E questo miserabil fine fece
_Sforza Attendolo_ da Cotignola, che da basso stato era salito pel
suo raro valore ad un'insigne potenza, e al credito d'uno dei primi
generali d'armi che s'avesse allora l'Italia. Lasciò dopo di sè molti
figliuoli, bastardi la maggior parte, fra' quali Francesco superò
col tempo di gran lunga la gloria del padre. Per la morte sua restò
scompigliato ogni disegno di quell'esercito. _Braccio_ stesso, che si
trovava allora a Chieti, e, inteso il passaggio di Sforza, già s'era
posto in viaggio senza volerlo aspettare, dacchè ricevè la nuova della
morte di lui, più che mai vigoroso tornò a strignere d'assedio la città
dell'Aquila.

Ora Francesco figliuolo di Sforza dopo la perdita del padre volle
accorrere alla guardia delle città e terre già possedute da esso
suo genitore, e, lasciato un sufficiente presidio in Ortona,
frettolosamente col resto dell'esercito si portò a Benevento; e,
trovato che non v'era novità, andò ad Aversa. Quivi con tenerezza e
distinzione fu accolto dalla _regina Giovanna_, la quale, per tener
vivo il nome del padre, al cui valore ella era tanto obbligata, ordinò
ch'egli da lì innanzi s'intitolasse _Francesco Sforza_; e dopo avergli
confermati i dominii del padre, e datagli buona somma di danaro da
pagar le milizie, l'animò a proseguir le cominciate imprese in difesa
della sua corona. Intanto era giunta in quelle vicinanze in favore
d'essa regina la poderosa flotta genovese, ben provveduta di gente
brava e guerriera, che il Crivello[2536] fa consistere in quattordici
vascelli, ventitrè galee, tre galeotte, oltre ad altri legni minori.
La prima impresa[2537] fu di impadronirsi di Gaeta città ricchissima
in quei tempi, dove fecero gran bottino. Ebbero dipoi Procida,
Castello-a-mare, Vico, Sorrento, Massa ed altri luoghi. Ciò fatto, si
presentarono per mare davanti a Napoli; nel qual tempo anche Francesco
Sforza col _duca di Sessa_ e _Luigi da San Severino_, e con parte delle
soldatesche già militanti sotto Sforza suo padre, che volentieri si
ridussero sotto le bandiere del figliuolo, si accampò sotto la medesima
città. _Jacopo Caldora, Berardino dalla Corda_ degli Ubaldini, _Orso
Orsino_ ed altri capitani sotto l'infante _don Pietro_, fratello del
_re Alfonso_, valorosamente difendeano la città. Ma Berardino, preso
il pretesto che non correano le paghe, con licenza dell'infante se
ne ritornò a Braccio. La ritirata di questo condottier d'armi, e il
vedere che gli altri Italiani erano spesso a parlamento con quei di
fuori, fecero talmente montare in collera l'infante, che determinò di
bruciar Napoli. E l'avrebbe fatto, se Jacopo Caldora e Cola Sottile non
se gli fossero opposti colle buone e colle brusche, tanto che depose
quella crudel risoluzione. Da lì innanzi don Pietro non si fidò più
del Caldora, e questi, accortosi di essere in pericolo, segretamente
trattò accordo col _conte_ Guido Torello. Perciò nel dì 12 d'aprile,
aperta una porta di Napoli, vi entrarono le schiere genovesi e quelle
della regina Giovanna, facendo prigionieri non pochi Aragonesi e
Catalani, ma senza inferir danno ai Napoletani. Ciò fatto, misero
l'assedio al castello di Capuana, che pochi giorni si tenne e si
rendè con buoni patti. Passarono poi sotto Castello Nuovo, dove si era
ritirato l'infante don Pietro. Gran festa fu fatta per tale acquisto
da chiunque amava la regina; ed allora il giovine _Lodovico duca_
d'Angiò a nome di essa entrò in Napoli. Ma Guido Torello colla flotta
genovese, perchè la regina si trovava troppo sprovveduta di danaro da
soddisfare al soldo e mantenimento di essi Genovesi, se ne partì[2538],
e nel dì 26 di maggio con gran gloria pervenuto a Genova, quivi
disarmò. Fu nella suddetta occasione, che avendo il Torello conosciuto
di vista _Francesco Sforza_, giovane, che per tempo mostrava tutte le
disposizioni a riuscir quello che poscia divenne col darne vantaggiosa
relazione a _Filippo Maria duca_ di Milano, l'invogliò di prenderlo ai
suoi servigi, siccome più innanzi vedremo.

Correva già il tredicesimo mese che durava l'assedio dell'Aquila,
assedio famoso e minutamente descritto da un rozzo sì, ma veridico
poeta di quella città, ch'io ho dato alla luce nel tomo VI delle mie
Antichità Italiane, sostenendosi con valore e costanza memoranda,
non ostante la fame, da que' cittadini contro tutti gli sforzi di
Braccio da Montone. Il _conte Antoniuccio dall'Aquila_ fece delle
maraviglie in difesa della patria. Tanto il pontefice _Martino_, quanto
la regina premevano forte per soccorrere quell'afflitta città; ed
amendue, avendo unite quante forze poterono, le spedirono alla volta
dell'Aquila. Generale di questa armata fu scelto _Jacopo Caldora_;
sotto di lui militavano _Francesco Sforza_ colle milizie sforzesche,
_Lodovico Colonna_ colle pontificie, _Luigi da San Severino, Niccolò
da Tolentino_ ed altri capitani assai rinomati. Arrivò il Caldora con
tutti i suoi alla cima della montagna, da dove si scopriva l'assediata
città dell'Aquila e il campo nemico. _Braccio_, a cui era giunto
con grosso rinforzo di gente _Niccolò Piccinino_, o perchè superbo
si facesse beffe dell'esercito nemico, oppure perchè si figurasse,
lasciandoli calar tutti al piano, d'averli come in pugno, non volle
che si facesse un passo per assalirli nella scesa del monte, ancorchè
i suoi capitani gli rappresentassero la facilità di sbaragliarli nelle
vie strette di essa montagna. A chi Dio vuol male gli leva il senno.
Disposta la fanteria in certi siti con ordine di non muoversi, s'egli
non ne dava il segno, colla cavalleria si fece incontro all'armata
nemica, già pervenuta al piano[2539]. Attaccatasi la terribil battaglia
nel dì 2 di giugno, per più ore si combattè con vicendevole strage di
uomini e cavalli. Era stato lasciato il Piccinino con alcune squadre
alla guardia della città, affinchè gli Aquilani non uscissero; ma
veggendo egli i suoi o piegare o stanchi pel tanto menar delle mani,
non si potè contenere, ed, abbandonato il posto, entrò anch'egli colla
sua gente nel fiero conflitto. Fu questo la rovina dell'esercito di
Braccio; imperocchè il popolo dell'Aquila (e fin le donne, se dice
vero il Campano), scorgendo libero il varco, e il soccorso vicino,
furiosamente uscì della città, e girando per le colline, si scagliò
anche esso addosso al nemico con immense grida, che atterrirono i
Bracceschi ed accrebbero il coraggio agli amici. Queste grida e il
polverio alzato furono cagione che la fanteria di Braccio, la quale
anche s'era perduta in parte a bottinare, non vide e non intese il
segnale per muoversi; e però andò in rotta la di lui cavalleria, e
_Braccio_ stesso, mortalmente ferito, fu preso con gran copia dei
suoi. Andò tutto il bagaglio in preda ai vincitori; la città restò
liberata, e Braccio portato mezzo morto nell'Aquila, tardò poco a
spirar l'anima, scomunicato com'era[2540]. Fu creduto che la sua ferita
venisse dai fuorusciti Perugini, che la volevano sol contra di lui. In
questa maniera terminò la vita e la potenza di _Braccio Fortebraccio_
Perugino, personaggio diffamato da alcuni scrittori[2541] per uomo
di poca religione, di molta crudeltà e di ambizione smoderata, che in
questi ultimi tempi era anche peggiorato nei costumi, col divenire più
aspro del solito e sprezzatore d'ogni consiglio. Ma certo non gli si
può negar la gloria di essere stato insigne nel mestier della guerra,
e forse il maggior generale di armata che allora avesse l'Italia.
Da _Lodovico Colonna_ fu portato a Roma il cadavero suo, e vilmente
seppellito fuori di luogo sacro. Nè si può esprimere la festa che
di tal vittoria fecero i Romani, e massimamente il pontefice, che
non solamente si vide libero da un formidabil nemico, ma anche nel
giorno 29 di luglio ricuperò Perugia, Assisi e le altre città da lui
usurpate, con essere anche tornato in potere della _regina Giovanna_ il
principato di Capoa. Giunse poi nel dì 20 di giugno a Napoli la flotta
di 25 galee del re d'Aragona, che con alte grida si andò accostando
alle mura, e diede in più volte molti assalti al molo picciolo, che
bravamente fu difeso dai Napoletani colla morte di assaissimi Catalani.
Altro dunque far non potendo quel comandante, nel secondo giorno di
agosto cavò di Castello Nuovo l'infante don Pietro fratello del _re
Alfonso_, lasciando in sua vece alla custodia di quella fortezza messer
Dalmeo[2542]; e, dopo aver danneggiata la marina, arrivò circa la
metà di esso mese insieme coll'infante a Messina. Vi ha chi riferisce
all'anno seguente questo fatto. Venuto poi il settembre, esso _don
Pietro_ e _don Federigo_ suo fratello fecero vela colla flotta verso
l'Africa, per bottinare addosso ai Mori. In una rotta che diedero ad
essi ne fecero prigioni più di tre mila.

Mentre queste cose si faceano nel regno di Napoli, si andò sempre
più riscaldando la guerra in Romagna tra _Filippo Maria Visconte_ e
i _Fiorentini_[2543]. Troppo di mal occhio miravano questi entrate
le armi duchesche in Forlì; perchè l'avere ai confini un principe
di tanta potenza, giusta gelosia facea nascere nel cuore di quel
molto avveduto popolo. Crebbero maggiormente i dissapori e sospetti,
dappoichè le armi del medesimo duca per tradimento misero nel dì
primo di febbraio il piede in Imola, e fecero prigione _Lodovico degli
Alidosi_ signore di essa città[2544], che fu mandato a Milano. Questi,
dopo essere stato parecchi mesi nelle carceri, rilasciato, si fece
frate dell'osservanza di San Francesco. Spedirono perciò i Fiorentini
_Carlo_ e _Pandolfo Malatesti_ signori di Rimini[2545], e circa dieci
mila tra cavalli e fanti in Romagna. Dopo avere l'esercito duchesco,
comandato da _Angelo dalla Pergola_, ridotto in angustia il castello
di Zagonara[2546], Carlo de' Malatesti per soccorrerlo s'inviò verso
quelle parti. Però si venne ad un fatto di armi nel dì 27 oppure
28 di luglio, in cui sbaragliato restò prigioniere lo stesso Carlo
Malatesta, e lasciaronvi la vita _Lodovico degli Obizzi_ da Lucca,
_Orso degli Orsini_ da Monte Ritondo ed altri assaissimi. Tre mila e
ducento cavalli furono presi, oltre alla perdita del bagaglio. Dopo
questo prosperoso avvenimento passò l'armata duchesca all'assedio di
Forlimpopoli, e nel dì 13 d'agosto se ne impadronì. Lo stesso fece di
Bertinoro, Savignano e d'altre castella di que' contorni. Tolse anche
ai Fiorentini Bagno, Dovadola e d'altre terre, e quattro castella
nel territorio di Pesaro, ed altre in quello di Rimini. Leggesi
minutamente descritta questa guerra da Andrea Biglia scrittore di
questi tempi. Fu condotto prigioniere a Milano _Carlo Malatesta_; ma
in vece di trovare nel duca un nemico, vi trovò un magnanimo amico.
Tosto fu messo in libertà, accolto con onore ed amorevolezza dal duca,
e dopo essere stato ben trattato, nel gennaio dell'anno seguente,
caricato anche di regali, se ne tornò libero a casa. Fecegli inoltre
restituire il duca tutte le castella a lui prese, con grave danno
non di meno di coloro che le aveano rendute, perchè come colpevoli
furono ben pelati da esso Malatesta. Con questa generosità trasse il
duca nel suo partito i Malatesti. Voce comune fu, che se nel bollore
di questa fortuna il duca spigneva le sue armi in Toscana, avrebbe
ridotto a mal termine i Fiorentini, perchè Cortona, Arezzo ed altre
terre stavano colle mani giunte aspettando chi loro porgesse aiuto per
sottrarsi al dominio di Firenze. Ma nulla di più si tentò nell'anno
presente, e nel susseguente mutarono faccia le cose. Mandò il duca
Filippo Maria nel novembre di quest'anno per governatore di Genova il
_cardinal Jacopo Isolani_[2547]: dal che si avvide il conte _Francesco
Carmagnola_ di essere chiaramente decaduto dalla grazia del duca.
Portatosi ad Abbiate per avere udienza dal duca, non potè averla, e
però indispettito si ritirò ad Ivrea in Piemonte[2548]. Ebbe il duca
fra non molto tempo a far gran penitenza di questa sua sconsigliata
risoluzione. Perdè egli un gran capitano, ed uno ne provvide ai nemici
suoi per propria rovina. Occupò bensì il duca i beni sì feudali che
allodiali di esso Carmagnola, i quali il Biglia fa ascendere a quaranta
mila fiorini di rendita: guadagno nondimeno da nulla, dacchè in breve
vedremo ciò che gli costasse l'aver per nemico un generale di sì gran
vaglia. I motivi poi dell'alienato animo del duca a me sono ignoti.
Forse l'incontentabilità dei generali d'allora, fattasi conoscere nel
Carmagnola, stancò il duca; se pur non volesse talun sospettare che le
stesse facoltà sì abbondantemente a lui donate gli facessero guerra
nell'animo del duca, siccome fecero una volta a Seneca in quel di
Nerone.

NOTE:

[2533] Raynald., Annal. Eccles.

[2534] Vita Martini V, P. II, tom. 3 Rer Ital. Mariana, Histor., et
alii.

[2535] Cribell., Vit. Sfortiae, tom. 19 Rer. Ital.

[2536] Cribell., Vit. Sfortiae, tom. 19 Rer. Ital.

[2537] Giornal. Napol., tom. 21 Rer. Ital.

[2538] Johann. Stella, Annal. Genuens., tom. 17 Rer. Ital.

[2539] Corio, Istor. di Milano.

[2540] Redus., Chron., tom. 19 Rer. Ital. Leonardus Aretin., Hist.,
tom. eod. Bonincontrus, Annal., tom. 21 Rer. Ital.

[2541] Raynaldus, Annal. Eccles. Giornal. Napolet., tom. 21 Rer. Ital.
S. Antoninus, et alii.

[2542] Hist. Sicula, tom. 24 Rer. Ital.

[2543] Ammirat., Istor. di Firenze, lib. 18. Chron. Foroliviens., tom.
19 Rer. Ital.

[2544] Billius, Hist., lib. 4, tom. eod.

[2545] Matth. de Griffon., Chron., tom. 18 Rer. Italic.

[2546] Cronica di Bologna, tom. 18 Rer. Ital.




    Anno di CRISTO MCCCCXXV. Indiz. III.

    MARTINO V papa 9.
    SIGISMONDO re de' Romani 16.


Degli affari di Napoli in questi tempi non ho scrittore antico che
ne parli; e certo nulla di rilevante occorse in quelle parti. Nè
il _pontefice Martino_ mi porge motivo di parlare d'alcuna azione
sua appartenente all'Italia. La sola guerra de' Fiorentini col
duca di Milano quella è che diede allora pascolo agli amatori delle
novelle[2549]. Aveano essi Fiorentini condotto al loro soldo _Oddo
Fortebraccio_ figliuolo del già defunto Braccio, e _Niccolò Piccinino_,
che aveano, col radunar le disperse milizie braccesche, messa insieme
una picciola armata. Correva il mese di gennaio, quando fu ordinato
a questi due condottieri di passar l'Apennino per venire in Romagna
ad unirsi colle altre soldatesche fiorentine. Eglino, benchè mal
volentieri, in tempo sì aspro si misero in viaggio; ma, giunti in
Val di Lamone nel dì primo di febbraio, parte dai paesani di Maradi
che presero le armi, e parte dalla gente del duca posta in aguati,
furono assaliti, sconfitti e i più fatti prigioni. Vi lasciò la vita
il suddetto figliuolo di Braccio valorosamente combattendo[2550], e
fra gli altri rimasero prigionieri il suddetto Niccolò Piccinino con
_Francesco_ suo figliuolo, _Niccolò da Tolentino_ e il _conte Niccola
Orsino_, che furono condotti a Faenza[2551], giacchè _Guidazzo de'
Manfredi_ signore di quella città era allora in buona armonia col duca
di Milano. Ma o sia, come alcuni vogliono[2552], che il Piccinino si
prevalesse di questa sua disgrazia in favore de' Fiorentini, oppure
che il _conte Guidantonio_ da Urbino, o, come vuole il Poggio[2553],
lo stesso _Carlo Malatesta_ gli facesse mutar animo: fuor di dubbio è
che il signor di Faenza in quest'anno, nel dì 29 di marzo, ripudiata
l'amicizia del duca di Milano, ed ottenute vantaggiose condizioni,
entrò in lega co' Fiorentini, che mandarono tosto a lui un rinforzo
di due mila persone. Mossero nello stesso tempo i Fiorentini contra
del duca di Milano _Tommaso da Campofregoso_ già doge di Genova,
e signore allora di Sarzana, ed inoltre lo stesso _Alfonso re di
Aragona_, il quale, disgustato di lui e dei Genovesi per la guerra
fattagli in Napoli, comandò che la sua flotta ostilmente procedesse
contra di Genova[2554]. Comparvero dunque ventiquattro galee catalane
nel dì 24 di aprile davanti a Genova, ad alta voce gridando le
ciurme: _Vivano i Campo Campofregosi_, credendo forse che la fazion
de' Fregosi facesse movimento. Nulla di ciò seguì; anzi fu in armi
tutto il popolo per la difesa, perchè il solo nome de' Catalani,
troppo odiati in essa città, bastava a concitar ciascuno contro di
quella nazione. Però fecero vela i Catalani alla volta di Porto-Fino,
e, saccheggiato quel luogo, andarono poi girando per quelle riviere
affin di secondare ed avvalorare i tentativi che nello stesso tempo
fece Tommaso da Campofregoso unito con altri fuorusciti di Genova,
a' quali riuscì di prendere Rapallo, Recco, Sestri, Moneglia,
Castiglione, Chiavari ed altri luoghi. Fece il duca armare in Genova
dieciotto galee ed otto grosse navi per opporle ai Catalani, e queste
nulla operarono. Gli convenne anche d'inviare cinque mila fanti,
comandati da _Niccolò Terzo_ a Sestri, per impedire i progressi del
Campofregoso aiutato da' Fiorentini. Ma questa gente, venuta alle mani
co' nemici, rimase sconfitta colla prigionia di più di mille persone,
e morte di circa settecento. Per tale disgrazia concepì il duca dei
sospetti contra di alcuni Genovesi, e li mandò a' confini. Intanto
_Guido Torello_ generale dell'armata ducale, ch'era in Romagna, passò
in Toscana su quello d'Arezzo, e portò la guerra in casa altrui.
Furono in campagna anche le milizie fiorentine; e, passato, nel dì 9
d'ottobre, in vicinanza della terra d'Anghiari, quivi ebbero una gran
rotta con perdita o prigionia di moltissimi cavalli e fanti[2555].
Successivamente presso alla Faggiuola rimase disfatto un altro lor
corpo d'armati con lasciarvi prigioni più di mille fanti. A queste
disavventure s'aggiunse la terza. Rimesso in libertà _Niccolò
Piccinino_, era ritornato al loro servigio; e perchè il tiravano in
lungo senza accordargli la sua riferma, come egli ne faceva istanza,
perduta la pazienza, all'improvviso si partì da loro colle sue truppe,
e si ritirò a Perugia sua patria (forse nella primavera dell'anno
seguente), e fu ingaggiato al suo servigio dal duca di Milano[2556].
Per questo, secondo l'uso di questi tempi, si vide dipinto esso
Piccinino nel palazzo pubblico di Firenze qual traditore appiccato
per un piede. La stessa pena, qualunque sia, patirono[2557] _Alberico
conte_ di Cunio, _Ardizzone da Carrara, Cristoforo da Lavello_ ed altri
capitani, che in quest'anno si ritirarono dal servigio dei Fiorentini.

Non però fra queste sciagure si avvilì punto l'animo grande di quel
popolo. Attesero essi a provvedersi altronde di gente; ma la maggior
loro speranza la misero nel soccorso de' Veneziani[2558]. Spedirono
dunque a Venezia nel novembre per ambasciatore _Lorenzo Ridolfi_,
oppure, come scrive il Poggio, _Palla Strozzi_ e _Giovanni de Medici_,
che rappresentarono lo stato vacillante della repubblica fiorentina:
caduta la quale, anche la Terra ferma de' Veneziani restava in
pericolo di perdersi. Pervennero anche colà gli ambasciatori del
duca a sostener le ragioni di lui[2559], e ad impedire il negoziato
de' Fiorentini. Mostrò quel saggio senato desiderio che il duca
s'acconciasse co' Fiorentini; e il duca non mancò di propor loro pace
o tregua; ma nè l'uno nè l'altro piacque ai Fiorentini, i quali co'
Veneziani pretendeano che il duca lasciasse Genova in libertà, nè
s'impacciasse negli affari della Romagna: al che il duca non seppe
acconsentire. Sicchè nell'anno appresso strinsero insieme lega Venezia
e Firenze, con obbligazione imposta a' Fiorentini di pagare la metà
della spesa, facendosi guerra col duca di Milano. Indubitata cosa è
poi che il principal promotore di questa guerra fu il _conte Francesco
Carmagnola_, insigne capitano di questi tempi: tanto seppe egli soffiar
nel fuoco, ed accendere l'animo de' Veneti contra del Visconte, i
quali già apprendevano che il duca senza freno era dietro ad ingoiare
chiunque gli era vicino. Disgustato, siccome dissi, del duca, per
colpa nondimeno de' mali arnesi ch'egli teneva in sua corte, arrivò il
Carmagnola per gli Svizzeri a Venezia nel dì 23 dì febbraio, travestito
con venti famigli e gran tesoro. Ebbe subito da' Veneziani la condotta
di trecento cavalli, e l'annua pensione di sei mila ducati. Si sa
ancora ch'egli rivelò a quella signoria non pochi segreti del duca: lo
che servì ad incoraggirli alla guerra. Mancò di vita per la pestilenza
nel luglio di quest'anno[2560] il fanciullo _Tebaldo Ordelaffi_ signore
di Forlì, per cagione di cui era insorta la guerra in Romagna. Dimorava
in questi tempi[2561] _Gabrino Fondolo_, già tiranno di Cremona, in
Castiglione, forte castello, poche miglia distante da quella città.
Entrò in sospetto il duca della sua fede per certi di lui andamenti,
e per aver trattato con de' Veneziani. Troppo difficil cosa era il
prendere questa volpe nella tana. Ne assunse la cura l'Oldrado suo
compadre e caro amico, il quale, condotti seco alquanti armati,
passando fuori di Castiglione e fingendo che si fosse sferrato un
cavallo, mandò a prendere un marescalco nella terra. Avvisato di
ciò Gabrino, mandò ad invitare il compadre, che mostrò d'avere gran
fretta e dispiacere di non poterlo vedere. Uscì fuori allora lo stesso
Gabrino, e mentre parla all'amico, attorniato dagli armati vien preso.
Entrò immantenente l'Oldrado nel castello, imprigionò due figliuoli di
Gabrino con tutta la sua famiglia, e s'impossessò, a nome del duca,
de' tesori di costui, che erano molti. Condotto Gabrino a Pavia, e
processato, fu poi trasferito a Milano, dove sopra un pubblico palco
lasciò la testa. Venne in quest'anno al soldo del duca suddetto il
giovane _Francesco Sforza_ con mille e cinquecento cavalli, gente
valorosa, che avea servito sotto _Sforza_ suo padre. Altrettanto
fece anche _Giovanni da Camerino_, _Ardiccion da Carrara_ ed altri
capitani, che aveano abbandonato il servigio de' Fiorentini. E nel
settembre[2562] fu assediata la città di Faenza dalle armi del duca, ma
senza profitto alcuno.

NOTE:

[2547] Johannes Stella, Annal. Genuens., tom. 17 Rer. Ital.

[2548] Billius, Hist., lib. 4. tom. 19 Rer. Ital.

[2549] Ammirat., Istoria Fiorentina, lib. 19.

[2550] Matth. de Griffonib., Chron., tom. 18 Rer. Italic.

[2551] Annal. Foroliviens., tom. 22 Rer. Ital.

[2552] Chron. Foroliviens., tom. 19 Rer. Ital.

[2553] Poggius, Hist., lib. 5, tom. 20 Rer. Ital.

[2554] Johann. Stella, Annal. Genuens., tom. 17 Rer. Ital.

[2555] Billius, Hist., lib. 4, tom. 19 Rer. Ital.

[2556] Gino Capponi, Coment., tom. 18 Rer. Ital.

[2557] Bonincontrus, Annal., tom. 21 Rer. Ital.

[2558] Sanuto, Istor. Ven., tom. 22 Rer. Italic.

[2559] Billius, Histor., lib. 5, tom. 19 Rer. Ital.

[2560] Annales Foroliv., tom. 22 Rer. Ital.

[2561] Billius, lib. 4 Hist., tom. 19 Rer. Ital.




    Anno di CRISTO MCCCCXXVI. Indiz. IV.

    MARTINO V papa 10.
    SIGISMONDO re de' Romani 17.


Siamo ora ad un gran fuoco, fuoco acceso nel presente anno in Lombardia
contra di _Filippo Maria duca_ di Milano dai Veneziani e Fiorentini
collegati ai di lui danni. Dimorava in Venezia _Francesco Carmagnola_,
dimentico affatto delle liberalità a lui usate da esso duca, e del
cognome di Visconte a lui conferito, solamente pensando alle maniere
di vendicarsi dei torti a lui fatti[2563]. La fama del suo valore
e della sua maestria nell'arte della guerra perorava in suo favore.
Si aggiunsero i progetti vantaggiosi ch'egli fece a quell'illustre
senato, di modo che nel dì 11 di febbraio fu presa la risoluzione di
crearlo capitan generale dell'armata di terra con provvigione di mille
ducati d'oro al mese per la sua persona. Era egli assai pratico di
Brescia, siccome città da lui già conquistata; dentro anche vi avea non
pochi nobili amici e dei più potenti Guelfi, fra' quali spezialmente
si distinsero gli Avogadri. Dispose egli tutto per involar questa
città al duca di Milano, e gliene fu anche facilitata l'impresa dai
ministri, che malamente servivano il duca, perchè si lasciava quella
città, benchè frontiera, con iscarsa guarnigione, e poco provveduta
di vettovaglie, e fin mancando di strame per soli trecento cavalli.
All'improvviso dunque con otto mila persone si presentò il Carmagnola
davanti a Brescia nel dì 17 di marzo dell'anno presente[2564], ed,
essendogli aperta una porta, v'entrò con tre mila e cinquecento
cavalli. Ritirossi nella cittadella la gente del duca. Grande fu la
letizia del popolo bresciano, perchè era mal soddisfatto del governo
e delle gravezze del duca di Milano. Maggior festa di tale acquisto
fu fatta in Venezia: nel qual tempo anche _Gian-Francesco da Gonzaga_
marchese di Mantova si dichiarò collegato co' Veneziani, e con circa
tre mila cavalli entrò anch'egli nel Bresciano per sottomettere quelle
castella. Non andò molto che la maggior parte del territorio di Brescia
o spontaneamente inalberò le bandiere di Venezia, o per forza le
ricevè. Oltre a ciò, sul fine di marzo spinsero i Veneziani un'armata
navale per Po fino a Cremona, dove bruciarono il ponte, e recarono
altri danni, per impegnare in quelle parti le milizie duchesche, alle
quali ancora diedero una rotta presso la suddetta città di Cremona.

Per l'importante ed impensata perdita della città di Brescia restò
sbalordito il duca Filippo Maria, accorgendosi allora, ma troppo
tardi, dello sconcio errore commesso in dar occasione al Carmagnola
di diventargli nemico. Tuttavia, giacchè in mano de' suoi restava la
cittadella nuova e la vecchia di Brescia coi borghi e con altri luoghi
forti, si diede al riparo. Vuole il Sanuto che _Francesco Sforza_ si
trovasse in Brescia allorchè essa fu presa. Il Corio ed altri fanno
in questi tempi lui in Milano, e le sue genti a Monte Chiaro e in
altri luoghi del Bresciano. Quel che è certo, egli corse coi suoi
e con _Niccolò Piccinino_ a sostenere le preservate cittadelle, e
fece quanta guerra potè all'armata veneta, che ogni giorno più andò
crescendo nella città, la quale dalla parte del monte restò in potere
dei Milanesi, e il resto di essa in mano de' Veneziani, laonde furono
fatte di molte barricate e tagliate. Allora fu che il duca richiamò
dalla Romagna _Angelo dalla Pergola_ colle sue milizie, e consegnò
nel dì 12 di maggio[2565] al legato pontificio le città di Forlì,
d'Imola e di Forlimpopoli. Secondo il concerto fatto dai Veneziani
col _marchese Niccolò_ di Ferrara, dovea questi impedire il passaggio
delle soldatesche ducali, siccome unito in lega coi Fiorentini e
Veneziani; e fece in fatti non poca opposizione alle medesime al fiume
Panaro. Ma perchè esse in fine trovarono maniera di passare a Vignola,
fu creduto ch'egli tenesse segreta intelligenza col duca di Milano.
Per lo contrario, liberati i Fiorentini dalla guerra in Toscana, non
tardarono ad inviare _Niccolò da Tolentino_ con quattro mila cavalli
e tre mila fanti a Brescia[2566]; con che s'ingrossò forte l'esercito
del Carmagnola. Credesi che fosse parere d'esso Niccolò che si facesse
un profondo fosso intorno alle cittadelle di Brescia, affinchè non vi
potessero penetrare altri aiuti del duca di Milano; e il pensiero fu
eseguito. Però andò bensì, sul fine di maggio, _Guido Torello_, spedito
dal duca con quattro mila cavalli, tre mila e cinquecento pedoni, ed
assaissimi balestrieri genovesi, menando gran copia di vettovaglie per
provvedere al bisogno delle cittadelle. Ma se gli fecero incontro il
Carmagnola e il marchese di Mantova con isforzo non inferiore di gente,
talmentechè egli, non osando di tentare il passo, si ridusse a Monte
Chiaro. Crebbero intanto le forze de' Veneziani, perchè in loro aiuto
marciò il _signor di Faenza_ con mille e ducento cavalli, _Lorenzo
da Cotignola_ con novecento cavalli, e _Giorgio Benzone_ signor di
Crema con quattrocento lance e trecento fanti. In oltre condussero
i Veneziani nella lor lega, sul principio di luglio, _Amedeo duca di
Savoia_, al quale, secondo il Guichenone[2567], accordarono tutte le
conquiste ch'egli facesse dalla parte sua dello Stato di Milano. Che
anche _Gian-Giacomo marchese_ di Monferrato si collegasse contra del
duca, l'abbiamo dal Corio e da Benvenuto da San Giorgio. Sicchè da
tutte le parti restò assediato e battuto dai nemici il duca di Milano.
Chi vuol vedere l'Italia provveduta d'insigni capitani e condottieri
d'armi, non ha che da fissar l'occhio nel secolo di cui ora trattiamo.

Intanto ogni di più andavano guadagnando in Brescia le armi venete.
Nell'agosto ebbero la porta delle Pile[2568]; nel settembre quella
della Garzetta con altri serragli e borghi. Dopo di che si diedero a
bersagliar colle bombarde le cittadelle. Nel dì 21 d'esso settembre
comparvero circa otto mila combattenti del duca per tentare il
soccorso, ma furono con loro non lieve perdita respinti. Si rendè poi
la cittadella nuova di Brescia; ed essendosi sostenuta la vecchia sino
al dì 10 di novembre, capitolò anch'essa la resa, qualora per tutto
il dì 20 d'esso mese non fosse soccorsa. Però, venuto quel giorno,
entrarono in possesso d'essa l'armi venete, dopo una espugnazione
delle più memorande che succedessero in Italia, minutamente descritta
da Andrea Biglia e dal Redusio[2569]. Era in pena il _pontefice
Martino_[2570] per questa rabbiosa guerra, non tanto pel suo paterno
amore per tutti i cristiani, quanto per benevolenza particolare
che egli professava al duca, da cui riconosceva molti benefizii, e
massimamente la liberazione di Napoli. Il perchè, secondo il Sanuto,
mandò per suo legato a Venezia _Giordano Orsino_ cardinale e vescovo
d'Albano, con ordine di maneggiar pace fra i potenti nemici. Ma il
Sanuto falla. _Niccolò Albergati_ cardinale di Santa Croce, e vescovo
di Bologna, quegli fu che, spedito dal papa, vi andò[2571]. Trattossi
per più mesi di questa pace[2572], e finalmente fu essa conchiusa nel
dì 30 di dicembre dell'anno presente con varii capitoli favorevoli
ad ognuno de' principi collegati; e spezialmente fu accordato che
Brescia con tutto il suo territorio restasse in potere e dominio
della repubblica veneta. Abbiamo da Giovanni Stella[2573] che nel dì 9
d'aprile dell'anno presente il duca di Milano stabilì pace con _Alfonso
re d'Aragona_, e gli diede in deposito, ossia pegno per sicurezza di
sua parola, le castella di Porto Venere e di Lerice; il che dispiacque
non poco al popolo di Genova nemicissimo de' Catalani. Ebbero ancora
essi Genovesi guerra in mare coi Fiorentini; ed, essendo entrati
nel mese di settembre in quella città i fuorusciti coll'eccitare una
sedizione, furono valorosamente respinti e ricacciati fuori da quei
cittadini. Quiete si godè in quest'anno nel regno di Napoli[2574]; se
non che la _regina Giovanna_ con dei pretesti mandò il campo addosso
al conte di Sarno, e gli tolse Sarno, Palma ed altri luoghi: tutto ciò
per compiacere al papa, che desiderava di accomodar di quelle terre
_Alberto conte_ di Nola di casa Orsina, acciocchè egli rilasciasse
Nettuno ed Astura ad _Antonio Colonna_ suo nipote, principe di Salerno,
siccome avvenne. Procurò in oltre esso pontefice una maggior fortuna
ad esso suo nipote, accasandolo con _Polissena_ Ruffa, la quale doveva
ereditare il marchesato di Crotone e la contea di Catanzaro, con assai
altre terre. Fece il medesimo papa in quest'anno, a dì 24 di maggio,
una promozione di dodici cardinali[2575], persone tutte degne della
sacra porpora.

NOTE:

[2562] Chron. Foroliv., tom. 19 Rer. Ital.

[2563] Sanuto, Istor. Ven., tom. 22 Rer. Ital.

[2564] Corio, Istor. di Milano.

[2565] Chron. Foroliviens., tom. 19 Rer. Ital.

[2566] Ammirati, Istoria Fiorentina, lib. 19. Billius, Hist., lib. 5,
tom. 19 Rer. Ital.

[2567] Guichenon, Histoire de la Maison de Savoye, tom. 1.

[2568] Sanuto, Istor. Ven., tom. 22 Rer. Ital.

[2569] Redus., Chron., tom. 19 Rer. Ital.

[2570] Poggius, Hist., tom. 20 Rer. Ital.

[2571] Cronica di Bologna, tom. 18 Rer. Ital.

[2572] Billius, Histor., lib. 5, tom. 19 Rer. Ital.

[2573] Johann. Stella, Annal. Genuens., tom. 17 Rer. Ital.

[2574] Giornal. Napolet., tom. 21 Rer. Ital. Bonincontrus, Annal., tom.
eod.

[2575] Raynaldus, Annal. Eccles.




    Anno di CRISTO MCCCCXXVII. Indiz. V.

    MARTINO V papa 11.
    SIGISMONDO re de' Romani 18.


Nudriva ben _Filippo Maria Visconte_ duca di Milano le stesse idee
d'ingrandimento che ebbe _Gian-Galeazzo_ suo padre; ma non accoppiava
egli co' desiderii quella prudenza ed accortezza che in suo padre
si osservò. Tenea appresso di sè cattivi ministri,[2576] che non
gli permetteano di dar udienze, e gli faceano sapere solamente quel
tanto che lor piacea. Il peggio era, che, senza sapersi accomodare
ai rovesci della fortuna, andava continuamente macinando pensieri di
vendetta, cioè cercando le vie di rovinarsi sempre. Ancorchè egli sul
principio di quest'anno avesse confermati gli articoli della pace,
pure pien di sdegno ad altro non pensava che alla guerra. Ad assodarlo
in questo proponimento servì non poco la nobiltà di Milano, la quale,
mal sofferendo una pace sì svantaggiosa, fece delle esibizioni per
continuar la pugna, purchè il duca desse lor la balia di operare.
Accettò egli l'offerta, e volle che questa gli fosse mantenuta; ma non
mantenne già egli la condizione proposta: del che mormorò e si lagnò
forte quel popolo aggravato oltre misura dal duca, e disgustato dal
mal governo. Pertanto allorchè le potenze, collegate contra di lui, in
vigor della pace stabilita furono per ricevere la tenuta delle terre
ch'egli dovea dimettere nel Bresciano e nel Piemonte, si scoprì che
l'incostante duca avea mutato pensiero, nè volea mantenere i patti. Per
questa mancanza di fede i Veneziani e Fiorentini, tuttavia ben armati,
determinarono di ricominciar la guerra, nè il _cardinale Albergati_
legato della santa Sede, mediator d'essa pace, e personaggio di molta
santità, potè impedirlo; anzi, stomacato della leggerezza del duca,
si congedò da Venezia, e tornossene al suo vescovato di Bologna.
Ricominciossi dunque la guerra per Po, dove il senato veneto inviò
un'armata di ventisette galeoni e molti rediguardi[2577], incontro
alla quale anche il duca ne spedì un'altra di venti galeoni, tre
ganzare grandi incastellate e dodici rediguardi. Avendo questa flotta
duchesca ripigliate le Torricelle, s'accostò a Casal Maggiore, che
allora era in mano dei Veneziani; e venuto colà per terra _Angelo
dalla Pergola _insieme con _Niccolò Piccinino_ conducendo seco sette
mila cavalli ed otto mila fanti, nel dì 28 di marzo assediò la stessa
terra di Casal Maggiore. Se grandi furono le offese, non minor fu
la difesa. Tuttavia fu costretta la terra a rendersi. Passarono i
ducheschi sotto Brescello, occupato già dai Veneziani. Ma eccoti,
nel dì 21 di maggio, la flotta veneta comparire, ed attaccare colla
nemica una battaglia che fu ben aspra. Andò in fine rotta la flotta
e gente del duca[2578]. Dopo questa vittoria trovandosi le armate di
terra sul Bresciano[2579], nel dì dell'Ascensione succedette un altro
fiero fatto d'armi presso Gottolengo con isvantaggio dei Veneziani,
perchè vi restarono prigionieri circa mille e cinquecento persone. Nel
mese poi di luglio marciò il _Carmagnola_ sul Cremonese, minacciando
d'assedio quella città, di modo che lo stesso duca di Milano si portò
colà per animare i suoi ad ogni maggior resistenza. Secondo i conti
d'Andrea Biglia[2580] storico milanese di questi tempi, circa settanta
mila combattenti fra l'una parte e l'altra si videro allora sul
Cremonese, fra i quali più di venti mila cavalli: il che fa conoscere
come gagliarde fossero allora le forze dell'Italia, benchè a queste
armate non concorressero tanti altri principi italiani. Ora nel dì 12
di luglio, benchè l'esercito duchesco fosse sempre inferiore all'altro,
pur venne di nuovo alle mani, ma non generalmente coi nemici. Incerto
ne fu l'esito, essendovi restati tanto dall'una che dall'altra parte
assaissimi prigionieri, e scavalcato nella zuffa lo stesso Carmagnola,
il quale dopo il fatto si spinse addosso a Casal Maggiore, e fece
così ben giocare le artiglierie, che lo ricuperò con far prigione il
presidio.

Gran diversità intanto passava fra i due contrarii eserciti. In quello
del duca tutto era discordia, non volendo i capitani cedere l'uno
all'altro; e questi erano _Angelo dalla Pergola_, _Guido Torello_,
il conte _Francesco Sforza_ e _Niccolò Piccinino_. All'incontro
nell'armata veneta il _Carmagnola_ comandava a tutti, e sapea farsi
ubbidire non meno dal _signor di Faenza_, da _Giovanni da Varano_
signor di Camerino, da _Micheletto_ e _Lorenzo da Cotignola_ parenti
di Francesco Sforza, e da altri capitani, annoverati da Andrea
Redusio[2581], che dallo stesso _Gian-Francesco marchese_ di Mantova:
cosa di grande importanza nel mestier della guerra. Il perchè venne
il duca in determinazion di creare un capitan generale persona di
credito, sotto cui non isdegnassero di stare gli altri suoi condottieri
d'armi. Fu scelto per questo grado _Carlo Malatesta_, esperto, ma poco
fortunato, maestro di guerra. Venuto questi al campo, nulla fece di
riguardevole per più settimane, finchè, aggirato dagli stratagemmi del
Carmagnola, a Macalò nel dì 11 dì ottobre inaspettatamente fu assalito,
e trovato coll'esercito mal ordinato, e in parte disarmato (se è vero
ciò che hanno il Simonetta e il Corio, ma diversamente è narrato dal
Biglia e dal Redusio), fu astretto ad una giornata campale. Interamente
disfatti in essa rimasero i ducheschi colla prigionia di cinque mila
cavalli e d'attrettanti fanti, e colla perdita di tutto il bagaglio.
Lo stesso Carlo Malalesta si contò fra i prigionieri, ma ben trattato
dai nemici, perchè cognato del marchese di Mantova; perlochè non
andò esente da sospetti di perfidia. Ora questa terribil disgrazia,
e l'avere il duca nei medesimi tempi addosso verso il Vercellese
_Amedeo duca di Savoia_, e verso Alessandria _Gian Giacomo marchese_
di Monferrato, e nel Genovesato i fuorusciti, e nel Parmigiano
_Orlando Pallavicino_, tutti confederati ai danni di lui co' Veneziani
e Fiorentini, gli mise il cervello a partito, in guisa che ricorse
supplichevolmente per aiuto a _Sigismondo_ re de' Romani, e al papa per
la pace. Trovavasi allora la potente città di Milano sì ben provveduta
d'armaruoli, che, per attestato del Biglia[2582], due soli d'essi
presero a fornire in pochi giorni d'usbergo, celata e del resto delle
armi quattro mila cavalieri e due mila pedoni. E perciocchè era allora
in uso che, a riserva degli uomini di taglia, si mettevano in libertà i
prigionieri, dappoichè loro s'erano tolte armi e cavalli (benchè l'aver
ciò fatto il Carmagnola, gli pregiudicò non poco dipoi nell'animo dei
Veneziani); perciò il duca raunò tosto quanto bastava per impedire
il precipizio dei proprii affari. Seppe ben profittare intanto il
Carmagnola del calore della vittoria con prendere Monte Chiaro, gli
Orci, Pontoglio ed altre terre sino al numero di ottanta nel Bresciano
e Bergamasco.

In questi giorni il duca di Milano, per liberarsi dalle forze di
_Amedeo duca di Savoia_ collegato co' suoi nemici, comprò la pace da
lui con un trattato conchiuso in Torino nel dì 2 di dicembre dell'anno
corrente[2583], per cui il duca di Milano cedette all'altro la città di
Vercelli, e prese per moglie _Maria di Savoia_ figliuola del medesimo
duca. Non piaceva al _pontefice Martino_, molto meno a _Niccolò
marchese d'Este_ signor di Ferrara, che il duca di Milano precipitasse;
e però amendue si scaldarono per trattare di pace. Scelta fu per luogo
del congresso la città di Ferrara, dove, giunto il piissimo cardinale
di Santa Croce _Niccolò degli Albergati_, legato spedito dal papa, e
gli ambasciatori di tutte le potenze interessate in questa guerra, si
cominciò a trattare e si trattò per tutto il verno di pace. Nel mese
di settembre dell'anno presente, secondo gli Annali di Forlì[2584],
oppure nel dì 4 d'ottobre, secondo la Cronica di Rimini[2585],
giunse al fine di sua vita _Pandolfo Malatesta_ signore di Rimini,
personaggio rinomato per le sue imprese guerriere, e per essere stato
padrone di Brescia e Bergamo, per quanto abbiamo veduto di sopra. Non
lasciò figliuoli legittimi dopo di sè. Fecero guerra in questo anno i
Fiorentini al duca di Milano anche nel Genovesato per mezzo di _Tommaso
da Campofregoso_ signore di Sarzana, e dianzi doge di Genova[2586]. Nel
mese di agosto condusse questi la sua gente e i fuorusciti fin sotto
le mura di Genova; ma non andò molto che fu ributtato da' cittadini,
colla perdita delle scale e prigionia di molti. Nel dì 14 di dicembre
vi tornò egli con altro sforzo di gente; ma nel dì 28, uscito il popolo
di Genova, rimasero prigioniere quasi tutte le di lui schiere, ed egli
durò fatica a ritirarsi in salvo.

NOTE:

[2576] Billius, Hist., lib. 5, tom. 19 Rer. Ital.

[2577] Sanuto, Istor. Ven., tom. 23 Rer. Ital.

[2578] Redus., Chron., tom. 19 Rer. Ital.

[2579] Sanuto, Istor. Ven., tom. 22 Rer. Ital. Corio, Istoria di Milano.

[2580] Billius, Hist., lib. 6, tom. 19 Rer. Ital.

[2581] Simonetta, Vit. Francisci Sfortiae, lib. 2, tom. 21 Rer. Ital.

[2582] Billius, Histor., lib. 6, tom. 19 Rer. Ital.

[2583] Guichenon, Hist. de la Maison de Savoye.




    Anno di CRISTO MCCCCXXVIII. Indiz. VI.

    MARTINO V papa 12.
    SIGISMONDO re de' Romani 19.


Non so se nel principio di questo anno, come pare che il Simonetta
abbia creduto[2587], oppure sul fine del precedente, fosse inviato il
conte _Francesco Sforza_ da _Filippo Maria duca_ di Milano alla volta
di Genova con alcune schiere d'uomini d'armi per li bisogni di quella
città, infestata da _Tommaso da Campofregoso_ e dagli altri fuorusciti.
Appena ebbe egli passato il giogo dell'Apennino, che si trovò in certi
siti stretti assalito dai contadini di quel paese; fors'anche vi era
con loro qualche gente d'essi fuorusciti. Fioccavano i verettoni in
maniera, che molti de' suoi vi furono morti o feriti, ed egli costretto
a retrocedere, finchè arrivato al castello di Ronco, ed, accolto da
Eliana Spinola, potè salvarsi. Si servirono di questa sua disgrazia
gli emuli alla corte del duca per iscreditarlo, e far nascere sospetti
nella sua fede; sicchè, secondo alcuni, fu messo in castello. Almeno
è certo[2588] che fu come relegato a Mortara, dove quasi per due anni
soggiornò con gravissimo patimento, perchè non correano le paghe, nè
gli mancavano altri aggravii, senza ch'egli potesse mai persuadere al
duca la sua innocenza. Dicono che se non era il _conte Guido Torello_,
da cui venne protetto sempre, due volte la vita corse pericolo. La
sua pazienza vinse poi tutto, perchè fece conoscere non aver egli mai
avuto animo di passare al servigio de' Veneziani o Fiorentini. Continuò
la guerra anche nei primi mesi di quest'anno, con avere il vittorioso
_conte Carmagnola_ prese non poche castella nel Bergamasco, e portato
il terrore sino a quella città. Intanto in Ferrara il _marchese
Niccolò_ unito col buon _cardinale Albergati_ vescovo di Bologna, si
studiava a tutto potere di condurre alla pace le potenze guerreggianti.
Erano alte le pretensioni del senato veneto, siccome quello che avea
favorevole il vento; e mostrandosi inesorabile, esigeva che il duca
cedesse, oltre alla già perduta città di Brescia, ancor quelle di
Bergamo e Cremona. Sì caldamente e fortunatamente il cardinale e il
marchese maneggiarono l'affare, che finalmente nel dì 18 d'aprile
(l'Ammirati[2589] dice nel dì 16) si conchiuse la pace. Il principale
articolo d'essa fu la cessione della città di Bergamo col suo
distretto, e di alcune terre e castella del Cremonese alla repubblica
veneta. I Fiorentini, che tanto aveano speso in questa guerra, non
guadagnarono un palmo di terra. Fu anche accordata la restituzione di
tutti i beni tolti dal duca al Carmagnola, con altri articoli e patti,
distesamente riferiti da Marino Sanuto nella sua Storia[2590]. E tale
fu il guadagno che ricavò in questa seconda guerra lo sconsigliato duca
di Milano. Egli ratificò ed eseguì puntualmente così fatto accordo, e
ritornò per un poco la quiete in Lombardia.

Ebbe in quest'anno _papa Martino V_ delle inquietudini[2591]. Nella
notte precedente al dì 2 di agosto gl'instabili Bolognesi, che s'erano
ingrossati forte in occasion della vicina guerra, sotto pretesto
d'essere mal governati e molto aggravati dai ministri pontificii, si
levarono a rumore, cioè la fazion di _Batista da Canedolo_, unita cogli
Zambeccari, Pepoli, Griffoni, Guidotti ed altri. Prese l'armi anche
la fazione di _Antonio Bentivoglio_, che allora dimorava in Roma, per
opporsi all'altra in favore della Chiesa; ma rinculata lasciò il campo
agli avversarii. Fu messo a sacco il palazzo del cardinale legato, il
quale se ne andò poi con Dio; e la città tornò ad essere governata
dagli anziani e confalonieri del popolo. Salvo castello San Pietro,
castello Bolognese, Cento e la Pieve, tutte le altre terre e castella
seguitarono o per amore o per forza l'esempio della città; e _Luigi da
San Severino_ venne per capitano de' Bolognesi. A questo avviso _Carlo
Malatesta_ signor di Rimini corse a sostenere castello San Pietro e
castello Bolognese. _Niccolò da Tolentino_ capitano di genti d'armi,
che in questi tempi, passando pel Bolognese, volle lasciar la briglia
ai suoi per saccheggiare il paese, restò sconfitto a Medicina dai
Bolognesi, con perdita di quattrocento cavalli e di molti carriaggi,
facendosi ascendere il danno suo a sessanta mila fiorini d'oro. Per
cagione di tal novità papa Martino condusse al suo soldo _Ladislao_
figliuolo di _Paolo Guinigi_ signore di Lucca con settecento cavalli,
i quali, giunti nel dì 15 di settembre sul Bolognese, si diedero
immantinente al saccheggio del territorio. Ma, perchè era troppo
poco al bisogno, il papa, con permissione della _regina Giovanna_,
ottenne che _Jacopo Caldora_, uno dei più sperti capitani del regno
di Napoli, venisse a quella danza con un grosso corpo di soldatesche.
Però nel dicembre arrivò l'esercito pontificio ad accamparsi in
vicinanza di Bologna, e, rotto il muro dalla parte del barbacane di
San Giacomo, tentò anche l'entrata nella città; ma ne fu respinto.
In questi tempi[2592] venuta a Napoli la regina Giovanna, conducendo
seco l'adottato suo figliuolo, cioè il _re Lodovico_ d'Angiò, perchè
_Ser-Gianni_ gran senescalco nol vedea volentieri in Napoli, tanto fece
che il mandò in Calabria, dove ridusse quasi tutte quelle contrade
all'ubbidienza della regina Giovanna. Oltre a ciò, esso senescalco,
perchè temeva della potenza di Jacopo Caldora, cercò la maniera di
obbligarselo, con dare per moglie ad _Antonio_ figliuolo di lui una
sua figliuola, siccome ancora nell'anno seguente una altra ne diede
a _Gabriello Orsino_ fratello di _Gian-Antonio Orsino_ principe di
Taranto, cioè dell'altro signore più potente nel regno di Napoli:
coi quali parentadi egli seguitò a sostenersi nella sua autorità,
benchè odiato quasi da tutti. Fecero nel dì 9 di maggio dell'anno
presente[2593] i Genovesi pace col re d'Aragona e Sicilia, per cura del
duca di Milano loro signore, il quale mandò al governo di quella città
_Bartolomeo Capra_ arcivescovo di Milano. Ma poco stette ad entrar colà
ancora la peste, che infierì non poco nel basso popolo. Fu essa anche
in Venezia. Nell'ottobre il duca di Milano celebrò le sue nozze con
_Maria di Savoia_, ma nozze che nol doveano arricchire di prole alcuna.

NOTE:

[2584] Annal. Foroliv., tom. 22 Rer. Ital.

[2585] Cronica di Rimini, tom. 15 Rer. Ital.

[2586] Johannes Stella, Annal. Genuens., tom. 17 Rer. Ital.

[2587] Simonetta, Vit. Francisci Sfort., lib. 2, tom. 21 Rer. Ital.

[2588] Corio, Istoria di Milano.

[2589] Ammirati, Istor. Fiorentina, lib. 18.

[2590] Sanuto, Istor. Ven., tom. 22 Rer. Ital.

[2591] Cronica di Bologna, tom. 18 Rer. Ital. Matthaeus de Griffonibus,
Chron., tom. eod.

[2592] Giornal. Napolet., tom. 21 Rer. Ital.

[2593] Johannes Stella, Annal. Genuens., tom. 17 Rer. Ital.




    Anno di CRISTO MCCCCXXIX. Indiz. VII.

    MARTINO V papa 13.
    SIGISMONDO re de' Romani 20.


Felice riuscì quest'anno alla Chiesa di Dio, perchè in fine si
schiantarono affatto le radici del non mai ben estinto in addietro
scisma d'Occidente[2594]. Dopo tante difficoltà incontrate fin qui con
_Alfonso re d'Aragona_, il quale volea vendere con proprio vantaggio
l'antipapa _Egidio Mugnos_ ossia Mugnone, che tuttavia ostinato
risedeva nel castello di Paniscola, riuscì al buon _papa Martino_,
per mezzo del cardinale di Fox suo legato, di vincere l'animo del
re, e d'indurlo ad abbandonare quell'idolo. Perciò Egidio, deposte
le usurpate insegne del papato, venne, sul fine di luglio, ad una
solenne rinunzia, ed ebbe per grazia di essere creato vescovo di
Maiorica. Portatane la nuova a Roma, riempiè di giubilo quella sacra
corte, e tutti i buoni del cristianesimo. Durava intanto la ribellione
di Bologna[2595], e _Jacopo Caldora_ generale del papa, con cui era
unito _Antonio de' Bentivogli_, la teneva ristretta, badaluccando
e dando varii assalti, ma in vano tutti. Seco ancora fu _Niccolò da
Tolentino_, che cercava le maniere di rifarsi contra de' Bolognesi
dell'affronto e danno patito nell'anno antecedente, e prese loro
Castelfranco. Buona parte del presente anno seguitò questa guerra,
e varii tentativi furono fatti in Bologna dai parziali della Chiesa
e del Bentivoglio per darsi al papa, ma che costarono la vita a chi
gli ordì o ne fu complice. Finalmente, dopo essere stati a parlamento
più volte gli ambasciatori di Bologna coi ministri del pontefice, nel
dì 30 d'agosto si venne ad un accordo, per cui Bologna ritornò alla
ubbidienza del papa con alcuni capitoli vantaggiosi a quel popolo. A
tenore di questo aggiustamento, nel dì 25 di settembre entrò in quella
città il _cardinal Conti_ legato, che ne levò l'interdetto, e ristabilì
quivi il governo pontificio. Secondo gli Annali di Forlì[2596], nel dì
12 di dicembre anche la città di Fermo colla rocca tornò in potere di
papa Martino V per dedizione di que' cittadini. Altrettanto fece anche
Città di Castello in Toscana. Giunse al fine di sua vita in questo anno
a dì 14 di settembre[2597] _Carlo Malatesta_ signore di Rimini, mentre
si trovava in Longiano, lasciando dopo di sè il credito di essere
stato signor savio in pace, ma sventurato in guerra. Gli succederono
_Roberto_, _Sigismondo_ e _Malatesta Novello_, figliuoli tutti bastardi
di _Pandolfo Malatesta_ suo fratello, il primo in Rimini, un altro in
Fano ed un altro in Cesena. Passò anche all'altra vita nel dì 19 di
dicembre[2598] _Malatesta_ signore di Pesaro, altro suo fratello. Avea
questi dopo la morte di Carlo preteso, siccome legittimo, d'escludere i
nipoti bastardi dalla di lui eredità, con far anche ricorso per questo
a papa Martino. In sua parte nulla ottenne, e solamente servirono le
istanze sue a fare che il papa, inviate colà l'armi sue, s'impadronisse
d'alcune terre, siccome dirò all'anno seguente.

Ebbero in quest'anno non poche faccende i Fiorentini[2599], perchè
volendo imporre la gravezza del catasto a tutti i loro distrettuali,
che erano smunti di troppo per la passata guerra, e pretendendo il
popolo di Volterra di doverne essere esente, si sollevò e ribellossi.
Fecero i priori di Firenze marciare a quella volta _Niccolò
Fortebraccio_, nipote del famoso Braccio, che colle sue genti, dopo la
pace del duca di Milano, era tornato in Toscana, ed egli pose il campo
intorno alla rivoltata città. Poco tempo potè resistere quel popolo,
e, venuto a composizione colla corda al collo, perdè in tal congiuntura
molti suoi privilegii, con divenire più pesante di prima il loro giogo.
Erano da molto tempo sdegnati essi Fiorentini contra di _Paolo Guinigi_
signore ossia tiranno di Lucca, perchè, dopo aver preso impegno di dare
ai lor servigi nella guerra di Lombardia _Ladislao_ suo figliuolo con
settecento cavalli, l'avea poi trasmesso al soldo del duca di Milano
contra di loro. Venne l'occasione di vendicarsene. Dopo l'impresa
di Volterra, per loro segreta istigazione, come fu creduto, si portò
il suddetto Niccolò Fortebraccio coi suoi combattenti sul territorio
di Lucca, e cominciò a prendere alcune castella, e a mettere a sacco
quelle contrade. Spedì il Guinigi a Firenze per pregar quei signori di
comandare a Fortebraccio loro soldato che cessasse da tali ostilità;
e n'ebbe per risposta, che di loro volontà non s'era fatto quel
movimento, e che potevano ben pregare, ma non comandar che cessasse.
Intanto il Fortebraccio andava scrivendo a Firenze, dargli l'animo di
sottomettere Lucca, e che questo era il tempo di fare un acquisto per
tanto tempo desiderato, e non mai eseguito da essi Fiorentini. Proposto
nel gran consiglio questo affare, ancorchè non mancassero molti che
dissuadessero tale impresa, pure prevalse la gelosia dei più, perchè
già si tenevano in pugno Lucca, il cui possesso sarebbe riuscito di
mirabil vantaggio ed accrescimento alla loro potenza. Adunque nel dì 15
di dicembre fu determinata la guerra contra di Lucca, e si diedero gli
ordini al Fortebraccio d'imprenderla a nome della repubblica: al qual
fine il rinforzarono di gente da tutte le bande. Ma, venuto il verno,
convenne differir lo sforzo delle ostilità alla stagion migliore.
In Genova furono ancora in quest'anno dei disturbi per cagione di
_Barnaba Adorno_[2600], il quale tentò di occupare il castelletto
di quella città con un corpo di gente delle ville circonvicine. Andò
a voto il suo disegno; e per questa cagione il duca di Milano inviò
colà con una man d'armati _Niccolò Piccinino_ valente capitano, che
già a gran passi s'introduceva nella grazia e stima di quel principe.
Negli stessi tempi[2601] _Jacopo Caldora_, tornato dalla spedizion
di Bologna in regno di Napoli, fu creato dalla _regina Giovanna_ duca
di Bari, crescendo talmente la sua potenza, che già comandava a tutto
l'Abbruzzo.

NOTE:

[2594] Raynaldus, Annal. Eccles. Bzovius.

[2595] Cronica di Bologna, tom. 18 Rer. Ital.

[2596] Annal. Foroliviens., tom. 22 Rer. Ital.

[2597] Cronica di Rimini, tom. 15 Rer. Ital. Bonincontrus, Annal., tom.
21 Rer. Ital.

[2598] Billius, Hist., lib. 7, tom. 19 Rer. Ital.

[2599] Ammirat., Istoria di Firenze, lib. 19. Billius, Histor., lib. 7,
tom. 19 Rer. Ital.




    Anno di CRISTO MCCCCXXX. Indiz. VIII.

    MARTINO V papa 14.
    SIGISMONDO re de' Romani 21.


Intento più che mai _papa Martino_ a ricuperare gli Stati della Chiesa
romana, giacchè erano mancati di vita _Carlo_ e _Malatesta_ fratelli
de i Malatesti, procurò di profittar della discordia insorta fra
i consorti di quella famiglia, con ispedire in quelle parti le sue
genti d'armi. Secondo il Biglia[2602], restò egli padrone della ricca
e popolata terra di Borgo San Sepolcro, tanto apprezzata da Carlo
Malatesta, che dianzi n'era in possesso. Conquistò ancora Bertinoro;
e perchè _Guidantonio conte_ d'Urbino secondò l'armi pontifizie in
tale occasione, impadronitosi di alcune castella del Riminese, le
ritenne poi per sè. Lorenzo Bonincontro aggiugne[2603] che i Malatesti
restituirono al papa, oltre al suddetto Borgo San Sepolcro, anche
Osimo, Cervia, Fano, la Pergola e Sinigaglia: la qual ultima città fu
data dipoi da esso pontefice a _Malatesta_ signore di Pesaro. Nella
primavera passarono sul Lucchese le forze de' Fiorentini con gran
voglia e speranza di aggiugnere quella città al loro dominio, e la
strinsero d'assedio[2604]. Ma non tardarono a conoscere, che gran tempo
si richiedea all'impresa, giacchè _Paolo Guinigi_ s'era, il meglio
che avesse potuto, preparato a sostenersi[2605], e a vendere caro
la propria rovina; oltre di che quei cittadini, benchè mal contenti
del di lui governo, pure maggiormente ancora abborrivano quello de'
Fiorentini. _Filippo Brunelleschi_, architetto allora ossia ingegnere
di gran credito in Firenze, fece credere ai suoi di avere in saccoccia
il segreto per ridurre in breve ai lor voleri i Lucchesi. Consisteva
esso in voltare addosso a Lucca la corrente del Serchio, fiume che
passa non lungi alle mura di quella città: proposizione impugnata
da _Neri Capponi_ e da altri[2606], convinti che gli ingegneri, per
conto di dar legge alle acque, sovente formano di bei disegni in
carta, che vani poi riescono alla sperienza. Fu nondimeno accettata,
e dato principio al lavoro con gran copia di guastatori. Ma i
Lucchesi, conosciuta tale intenzione, si premunirono con argini, in
guisa tale, che in vece di nuocere alla città, si rivolse il fiume ad
allagare il campo de' Fiorentini. Intanto Paolo Guinigi tempestava con
lettere e messi gli amici, perchè il sovvenissero in tanto rischio,
e massimamente fece ricorso a _Filippo Maria duca_ di Milano e alla
repubblica di Siena. Vedevano i Sanesi di mal occhio che i Fiorentini
s'insignorissero di Lucca, e spedirono per questo ambasciatori a
Firenze; tanto nulla di meno seppero adoperarsi i Fiorentini, che
in Siena si ratificò la lor lega, e parve quieto quel popolo. Ma
ritrovandosi in essa città di Siena mal soddisfatto de' Fiorentini
Antonio Petrucci, ebbe egli delle segrete commessioni di aiutare il
Guinigi per quanto potesse; e a tal fine si portò a Milano, dove coi
messi del Guinigi attese a muovere quel duca in favore di Lucca. Ne
avea gran voglia _Filippo Maria_. Ma perchè nei capitoli dell'ultima
pace v'era ch'egli non si dovesse impacciare negli affari della Romagna
e Toscana, gli conveniva stare zitto per non riaccendere la guerra.
Tuttavia ricorse ad un ripiego.

Il _conte Francesco Sforza_, fatta già conoscere colla pazienza sua
la sua fede ed innocenza, gli era rientrato in grazia[2607]. A lui
fu data l'incombenza di soccorrere Lucca, e gran somma di danaro
contata in segreto dal Petrucci, dal ministro del _Guinigi_ e, come
fu creduto, anche dal duca, il quale mostrò di licenziarlo dal suo
servigio, siccome capitano venturiere, la cui condotta era finita.
Con quel danaro il conte Francesco rimise ben in arnese le sue
veterane fedeli truppe, e ne assoldò delle altre, e poscia inviatosi
alla volta della Lunigiana, come condotto al soldo del signore di
Lucca, andò a piantarsi a Borgo a Buggiano. Per la venuta di questo
campione sciolsero i Fiorentini l'assedio di Lucca, e si ritirarono
coll'armata a Ripafratta[2608], ed intanto crearono lor generale
_Guidantonio conte d'Urbino_. Di questa congiuntura si prevalsero
i Lucchesi per riacquistare la lor libertà, giacchè s'intese, o fu
finto, che il Guinigi trattava di vendere a' Fiorentini quella città.
Intorno a ciò intesisi prima col conte Francesco, misero un dì le mani
addosso al medesimo _Paolo Guinigi_, ed appresso svaligiarono tutto
il suo palazzo, nel qual mentre _Ladislao_ suo figliuolo fu anche
egli detenuto prigione dal conte Francesco. Il Guinigi con tutti i
suoi figliuoli, per le istanze de' Lucchesi, fu condotto al duca di
Milano, nelle cui carceri terminò dopo due anni i suoi giorni. Attese
intanto la Sforza a ricuperare varie terre del territorio lucchese; ed
è ben lecito il credere che gran somma d'oro ricavasse dai Lucchesi
per averli doppiamente beneficati, liberandoli dalle unghie de'
Fiorentini e dall'interno giogo tirannico del Guinigi. Il bello fu,
che anche i Fiorentini, per levar di Toscana questo noioso ostacolo
ai loro disegni, ricorsero alla spada d'oro, capace di tagliare ogni
nodo. Per coonestare il fatto, si trovò che essendo restato creditore
di settanta mila fiorini d'oro _Sforza_ padre del _conte Francesco_,
se gli pagherebbe questo danaro, purchè uscisse di Toscana, e si
obbligasse per alcuni mesi di non andare ai servigi del duca di Milano.
Pagato il contante, egli passò in Lombardia, e colle sue genti venne ad
accamparsi su quello della Mirandola. Minutamente si trova descritta
questa guerra da Andrea Biglia[2609]. Indarno mandarono i Lucchesi a
Firenze per placare quella signoria. Non sapeano i Fiorentini digerire
di aver fatta tanta spesa contra de' Lucchesi, e che in bene de' soli
Lucchesi si fosse convertito tutto il loro sforzo. Perciò partito che
fu Francesco Sforza, tornarono, come prima, all'assedio di Lucca[2610],
e i Lucchesi tornarono a pulsare il duca di Milano per soccorso. Perchè
_Filippo Maria_ volea pure aiutarli, e nello stesso tempo parere di
non intricarsi in que' fatti, permise che i Genovesi formassero una
particolar lega coi Lucchesi, allegando che, secondo i lor privilegii,
poteano farla[2611]. _Niccolò Piccinino_ in questi tempi attendeva a
sottomettere le terre de' Fieschi e della Lunigiana al duca di Milano.
Si mostrò che i Genovesi l'avessero eletto per lor capitano; e questi
in fatti colle sue genti d'armi s'inviò verso Lucca, e fu a fronte
del campo fiorentino, restando solamente frapposto il fiume Serchio
fra le armate. Era di parere il conte di Urbino che non si togliesse
battaglia. Venuto di Firenze ordine in contrario, seguì a dì 2 di
dicembre un fatto d'armi funesto all'esercito fiorentino, il quale
interamente fu rotto con prigionia di mille e cinquecento cavalieri,
con perdita di bagaglio e di attrecci, e con altri danni. Il _conte
Urbino_, _Niccolò Fortebraccio_ e gli altri capitani, ben serviti
dai lor cavalli, si salvarono chi a Librafatta e chi a Pisa[2612].
Intanto la peste era in Lucca, e non ne era esente Genova, Roma ed
altre città, fra le quali anche Firenze. Ora i Fiorentini, avendo
spediti i loro ambasciatori a Venezia, faceano gran fuoco per rinnovar
la guerra contra del duca di Milano, pretendendo che egli avesse
contravvenuto ai patti della pace. Per attestato del Sanuto[2613], nel
dì 22 d'agosto fu confermata la lega dei Veneziani e Fiorentini contra
del duca di Milano. Nè si dee tacere che in questo anno la città di
Bologna, sempre inquieta, perchè divisa dalle fazioni bentivoglia e de'
Canedoli, tumultuò[2614], e da Baldassare Canedolo, unito coll'abbate
de' Zambeccari, nel dì 17 di febbraio furono barbaramente uccisi
nello stesso palazzo degli anziani Egano de' Lambertini, Niccolò de'
Malvezzi, ed altri aderenti de' Bentivogli. Per cagione di queste
turbolenze il cardinale legato uscì della città e si ritirò a Cento.
Arrivò poi nel dì 25 di giugno il vescovo di Turpia colle bolle della
legazion di Bologna; e questi, raunate le milizie della Chiesa con
_Antonio Bentivoglio_ e con gli altri fuorusciti, cominciò la guerra
contro a quella città. Continuarono tutto quest'anno le ostilità, e
intanto si trattava d'accordo col papa; ma questo non fu conchiuso se
non nell'anno seguente.

NOTE:

[2600] Johannes Stella, Annal. Genuens., tom. 17 Rer. Ital.

[2601] Istor. Napolet., tom. 23 Rer. Ital.

[2602] Billius, Hist., lib. 7, tom. 19 Rer. Ital.

[2603] Bonincontrus, Annal., tom. 21 Rer. Ital.

[2604] Ammirati, Istor. Fiorentina, lib. 18.

[2605] Billius, Hist., lib. 8, tom. 19 Rer. Ital.

[2606] Neri Capponi, Comment., tom. 18 Rer. Ital.

[2607] Simonetta, Vit. Francisci Sfortiae, lib. 2, tom. 21 Rer. Ital.

[2608] Chron. Senense, tom. 20 Rer. Ital.

[2609] Billius, Hist., lib. 8, tom. 19 Rer. Ital.

[2610] Ammirati, Istor. Fiorent., lib. 20.

[2611] Johann. Stella, Annal. Genuens., tom. 17 Rer. Ital.




    Anno di CRISTO MCCCCXXXI. Indiz. IX.

    EUGENIO IV papa 1.
    SIGISMONDO re de' Romani 22.


Chiamò Dio in quest'anno a miglior vita _papa Martino V_, essendo
succeduta la morte sua nella notte del dì 19 venendo al dì 20 di
febbraio, per apoplessia a lui sopravvenuta[2615]. Fu buon pontefice;
saviamente governò la Chiesa, e la lasciò libera da un ostinato
scisma. Grande obbligazione per conto dell'impero temporale ebbe a
lui la santa Sede, perchè era non men amato che temuto. La dianzi sì
inquieta e divisa Roma fu per opera sua ridotta ad un'invidiabil pace.
Era, a cagion de' torbidi passati, quasi tutto lo Stato ecclesiastico
passato in mano di tirannetti; ne ricuperò egli buona parte, ed
assodò l'autorità pontificia in quelle città che restarono in mano di
varii signori. Nel dì 3 di marzo a lui succedette nella cattedra di
san Pietro il cardinal di San Clemente Gabriello de' Condolmieri, di
patria Veneziano, volgarmente appellato il cardinal di Siena, perchè fu
vescovo di quella città, e prese il nome di _Eugenio IV_[2616]. Seguì
la coronazione sua nel dì 11 d'esso mese, e non già nel dì 12, come
vuole il Rinaldi. Poco poi stette a vedersi una di quelle mutazioni
che non fu la prima, ed ebbe molti altri esempli dipoi: cioè si scoprì
il papa parziale degli Orsini, perchè per opera loro era giunto al
pontificato, e, nemico de' Colonnesi nipoti del defunto pontefice.
Veramente non fu senza censura in questi tempi la straordinaria
cura ch'ebbe papa Martino d'ingrandire ed arricchire la per altro
nobilissima sua casa. E papa Eugenio provò, che i nipoti di lui, cioè
_Prospero Colonna_ cardinale, _Antonio principe_ di Salerno ed _Edoardo
conte_ di Celano[2617], aveano fatto lo spoglio del tesoro ammassato
dal loro zio per valersene contra dei Turchi, ed asportata ancora
una buona quantità di gioielli e d'altri preziosi mobili spettanti
al palazzo apostolico e ad altri luoghi sacri Pertanto cominciò papa
Eugenio a procedere contro del tesoriere Ottone e contra del vescovo
di Tivoli, già camerieri d'onore di papa Martino; e più di ducento
persone adoperate in varii ministeri da esso Martino furono private
di vita. Allora fu che il cardinal Colonna uscì di Roma senza licenza
del papa nè andò molto che _Antonio_ e _Stefano_ Colonnesi con gran
gente armata entrarono nel dì 23 d'aprile in Roma stessa, e presero
due porte[2618], figurandosi che la lor fazione si moverebbe a rumore.
Volle Dio, che niuno prendesse l'armi per loro; e però, venuti al
papa dei soccorsi, fu spinto fuori di città Stefano Colonna, e messo
a sacco il di lui palazzo, siccome ancor quelli del cardinal Colonna,
del cardinal Capranica e d'altri loro aderenti. Avendo intanto papa
Eugenio fatto ricorso alla _regina Giovanna_[2619], questa gl'inviò
_Jacopo Caldora_ con tre mila cavalli, e mille e secento fanti. Era
costui la stessa avarizia e molto più della fede e dell'onore gli
stava a cuore il danaro. Non passò dunque gran tempo che in vece di far
guerra ai Colonnesi, lasciatosi corrompere dai grossi regali d'_Antonio
principe_ di Taranto, divenne lor protettore ed amico. Pretende Neri
Capponi[2620] ch'egli toccasse cento tredici mila fiorini di quei di
papa Martino. Ma perchè seppe anche papa Eugenio giocar di danaro,
il Caldora tornò ad assisterlo. Oltre a ciò, i Veneziani e Fiorentini
spedirono in aiuto del pontefice _Niccolò da Tolentino_ con un corpo
di gente, di maniera che egli potè dar la legge ai Colonnesi ribelli.
Trattossi dunque di accordo[2621]; e questo conchiuso, fu solennemente
proclamato nel dì 22 di settembre. In vigor d'esso il principe di
Salerno rilasciò al papa settantacinque mila fiorini d'oro: salasso
che, unito col resto da lui speso in guadagnare il Caldora, gli votò
affatto di sangue gli scrigni. Nè qui finì la sua disgrazia. Per
attestato di Biondo[2622], teneva egli presidio, non senza biasimo
del defunto suo zio, in Orta, Narni, Soriano, Gualdo, Nocera, Assisi,
Ascoli, Imola, Forlì e Forlimpopoli. Fu obbligato a dimettere tutto.
Diede in oltre occasione questo torbido alla regina Giovanna[2623] di
togliere al suddetto Antonio il principato di Salerno, e tutto quanto
ella avea dianzi donato, per le continue istanze di papa Martino, ai
di lui nipoti nel regno di Napoli: risoluzione non di meno, che non
dovette andare esente da taccia d'ingratitudine, perchè quella corona
ch'ella portava in capo si potea chiamare un dono d'esso papa Martino.
Abbiam già veduto quanto egli avea fatto per lei. Attese ancora il
pontefice Eugenio in questi medesimi tempi ad estinguere il fuoco
che tuttavia durava per la ribellion di Bologna, giacchè quel popolo
concorreva a ritornar alla sua ubbidienza[2624], purchè ottenesse
buone condizioni. Ed in fatti le ottenne, perchè il papa, vedendo
risorta la guerra fra il duca di Milano dall'una parte, e i Veneziani e
Fiorentini dall'altra, giudicò meglio di contentarsi di quel che potè,
e di far cessare quel rumore. Adunque nel dì 24 d'aprile si pubblicò
in Bologna la pace stabilita da quel popolo col papa, e successivamente
v'entrarono i commessarii del papa a prenderne il possesso e dominio.

Erano irritati forte i Fiorentini contra di _Filippo Maria duca_ di
Milano, perchè loro avea tolto di mano l'acquisto di Lucca, e perciò
di gran premura faceano in Venezia perchè s'aprisse un nuovo teatro
di guerra. I Veneziani anch'essi, al vedere il duca sì inquieto e
sempre armato, inclinavano a sfoderar di nuovo la spada; e tanto
più perchè le esortazioni del _Carmagnola_ e le conquiste fatte
nelle precedenti due guerre faceano loro sperare di accrescerle
collo imprenderne un'altra[2625]. Mandò bensì il duca ambasciatori
a Venezia per giustificare il fin qui operato da lui, e per trattare
d'aggiustamento; ma vedendosi i saggi Veneziani menare a spasso con
sole parole disgiunte da fatti, finalmente diedero all'armi. Forse il
duca non desiderava che questo: cotanto gli stava sul cuore la perdita
di Brescia e di Bergamo, e la speranza che la fortuna potesse cangiar
faccia per lui. Aveva egli al suo servigio _Niccolò Piccinino_, ardito
e valoroso capitano. Per opera ancora del fu _papa Martino V_ s'era di
nuovo acconciato al suo servigio il _conte Francesco Sforza_[2626],
il quale avea assaporata la speranza a lui data delle nozze di
_Bianca_ figliuola legittima del duca, in età allora non ancor atta al
matrimonio. La prima impresa che tentò il conte Francesco Carmagnola,
fu quella di Soncino. Gli fu promessa da quel castellano l'entrata in
quella terra, mercè di un grosso regalo di contanti; ma il trattato
era doppio. Presentatosi dunque colà il Carmagnola nella mattina del
dì 17 di maggio con tre mila cavalli e più di due mila fanti, in vece
della porta aperta di Soncino, trovò Francesco Sforza ed altri capitani
ducheschi colle loro squadre che gli fecero il che va là. Attaccossi la
mischia, e fu un maraviglioso fatto di armi che durò sino alla notte
colla totale sconfitta del Carmagnola, il qual forse con soli sette
cavalli si ridusse a Brescia. Restaronvi prigionieri circa mille e
cinquecento cavalieri, oltre alla fanteria. Il Sanuto[2627] Veneziano
sminuisce non poco questa vittoria. Comunque sia, e posto ancora
che grande fosse il danno patito in questa lagrimevol giornata dai
Veneziani, pure alla lor potenza e borsa non fu difficile l'accrescere
in breve, non che il ristorare l'armata loro di terra, con ispedire
nello stesso tempo un'altra possente armata navale per Po alla volta di
Cremona, comandata da _Niccolò Trivisano_: alcuni la fanno ascendere a
cento legni tra grossi e sottili. Più di dodici mila cavalli militavano
allora in Lombardia sotto le insegne venete. Avea anche il duca di
Milano preparata la sua flotta navale, il cui capitano era _Pacino
Eustachio_ da Pavia. Sen venne questa nel dì 22 di maggio[2628] (il
Simonetta dice[2629] nel dì 23) contro la nemica, e cominciò all'ore
ventidue, tre miglia lungi da Cremona, la battaglia, che durò sino
alla notte, con restar presi cinque galeoni ducheschi. Ma essendo
nell'alba del giorno seguente _Francesco Sforza_, _Niccolò Piccinino_
(il Sanuto nol nomina). _Guido Torello_ ed altri capitani entrati con
gran numero di genti d'armi negli stessi galeoni, la mattina suddetta
sì bruscamente assalirono i Veneziani[2630], che tutta la lor flotta
rimase sterminata, e vennero in potere de' vincitori ventotto galeoni
con altre barche, armi e munizioni senza numero, e circa otto mila
prigioni. Avea il general Trivisano mandato a chiedere soccorso al
Carmagnola, che stava accampato in quelle vicinanze coll'esercito di
terra; ma egli punto non si mosse, dicono per avviso furbescamente
fattogli dare che l'armata terrestre del duca si metteva in ordine per
dargli battaglia. L'autore della Cronica di Bologna[2631], che si trovò
presente a questo fatto d'armi, asserisce essere stato quello uno dei
più formidabili e mortali che mai si fossero veduti in Po, ed essere
stati maggiori i fatti di quel che fu scritto. Certamente incredibile
fu il danno patito in tal congiuntura dalla repubblica veneta[2632]. Nè
il Carmagnola nel resto dell'anno si attentò a far altra impresa, se
non che nel dì 15 d'ottobre, avendo inteso che si facea poca guardia
in Cremona, spedì colà un corpo de' suoi, ai quali riuscì di dare una
scalata alla picciola fortezza di San Luca e di prenderla. Quivi si
mantennero costoro per due dì, senza che il Carmagnola dipoi, tuttochè
avvisato, volesse marciare a quella volta, allegando per iscusa di
temer degli aguati de' nemici. Parte di quella gente da' Cremonesi
fedeli al duca fu presa, e gli altri se ne tornarono al campo. E
qui ebbero principio le diffidenze de' Veneziani contra del medesimo
Carmagnola.

Nè solamente guerra fu in quest'anno in Lombardia. La sua parte
n'ebbe anche la Toscana[2633]. Erano entrati i Sanesi e i Lucchesi
in lega col duca di Milano contra de' Fiorentini. In Pisa stessa quel
popolo, bramoso di ricuperare la perduta libertà, non era quieto. Ora
trovandosi tuttavia nella primavera di quest'anno, cioè prima della
guerra veneta, _Niccolò Piccinino_ in Lunigiana[2634], dopo aver tolto
Pontremoli a _Gian-Luigi del Fiesco_, nel dì 22 di marzo comparve sul
Lucchese, ed, inoltratosi sul Pisano, cominciò a prendere varie di
quelle castella. Passò anche sul Volterrano, siccome uomo speditissimo
nelle sue imprese: nel qual tempo anche i Sanesi apertamente mossero
guerra a Firenze, ed altrettanto ancora fece _Jacopo_, ossia _Lodisio
Appiano_ signor di Piombino. Erano a mal partito i Fiorentini
allora, perchè sprovveduti di esercito e di capitano, e malmenati dal
Piccinino, che ogni dì andava prendendo nuove terre, e lor conveniva
tener buon presidio in Pisa, Arezzo ed altre città minacciate.
Presero pertanto al loro servigio _Niccolò da Tolentino_ e _Micheletto
Attendolo_ da Cotignola colle lor genti d'armi. Frequenti erano in
questo secolo i condottieri d'armi italiani, annoverati nelle Croniche
di Marino Sanuto. Cadaun di questi venturieri conduceva la truppa de'
suoi combattenti, chi più chi meno, e prendeva poi soldo dove migliore
trovava il mercato. Ma la salute de' Fiorentini altronde venne. Da
che i Veneziani con tante forze ebbero aperto il teatro della guerra
contro lo Stato di Milano, abbisognando il duca del Piccinino e delle
sue truppe, il richiamò in Lombardia, e ne ricevè poi buon servigio,
per quanto abbiamo veduto. Aveano essi Veneziani, a fine di far maggior
diversione all'armi del duca[2635], e di sovvenire ancora al bisogno
de' Fiorentini, inviata nel Mediterraneo a Porto Pisano una flotta di
galee e d'altri legni comandata da _Pier Loredano_, dove si congiunse
con altri legni de' Fiorentini. S'incontrò questa nel dì 27 d'agosto
in vicinanza di Portofino colla genovese, inferiore di forze, di cui
era capitano _Francesco Spinola_[2636]. Attaccata la battaglia, per
tre ore continue rabbiosamente si combattè fra quelle due nazioni
_ab antiquo_ nemiche, finchè, superata la capitana di Genova, si
dichiarò la vittoria in favore de' Veneziani, colla presa di sette
o otto galee[2637], e dello stesso ammiraglio Spinola. Dalla parte
ancora del Monferrato fecero guerra al duca di Milano i Veneziani
e Fiorentini, avendo tirato nella lor lega _Gian-Giacomo_ marchese
di quella contrada, e _Bernabò Adorno_ ribello di Genova e padrone
di alcune castella nel Genovesato, il quale nel mese di settembre
infestò non poco la Riviera occidentale de' Genovesi. Spedito dal
duca a quella volta _Niccolò Piccinino_ nell'ottobre, ebbe la maniera
di sconfiggerlo e farlo prigione nel dì 9 di quel mese. Dopo di che,
per attestato di Giovanni Stella e del Sanuto, egli rivolse l'armi
contra del Monferrato, e durante il verno ridusse quasi in camicia
quel marchese[2638] con torgli la maggior parte delle di lui terre,
annoverate da Benvenuto da San Giorgio[2639]. Non gli restava più
se non Casale di Sant'Evasio con pochi altri luoghi, quando _Amedeo
duca di Savoia_, parente suo e del duca di Milano, s'interpose per
aggiustamento. Restò conchiuso che il marchese depositasse quelle poche
terre, che restavano in mano sua, in quelle di Amedeo duca di Savoia;
il che fu eseguito. Egli poi pieno d'inutili pentimenti incognitamente
per gli Svizzeri si portò a Venezia ad implorar l'aiuto di quel
senato, e a vivere alle spese dei Veneziani. Il Simonetta[2640] e il
Corio[2641] suo copiatore, e, quel che è più, il Biglia attribuiscono
l'impresa del Monferrato al _conte Francesco Sforza_. Potrebbe essere
che anche egli intervenisse a quella festa; s'egli poi fosse, o il
Piccinino, come pretende il Poggio e Giovanni Stella, autore anch'esso
contemporaneo, il principal mobile di quell'impresa, nol saprei dire.
Aggiungono bensì tali autori, avere le soldatesche del duca in tal
congiuntura commesse tali enormità, sfoghi, incendii e crudeltà contra
dei Monferrini, che il raccontarle farebbe orrore.

Era negli anni addietro stato occupato _Sigismondo re_ de' Romani,
d'Ungheria e Boemia nelle terribili guerre degli ostinati eretici
Ussiti, che sconvolsero lungamente la Boemia, e costarono sangue
senza fine[2642]. In quest'anno, giacchè erano in qualche calma i suoi
affari della Germania, determinò di venire in Italia per prendere le
corone. Arrivò, non so dire se nell'ottobre, oppure nel novembre, a
Milano, con seguito di poca gente, accolto con gran solennità da quel
popolo, e lautamente spesato dal duca. Curiosa cosa fu il vedere che
esso _duca Filippo Maria_, il quale soggiornava allora a Biagrasso per
cagion della peste, quantunque praticasse tutte le maggiori finezze
a questo gran principe sovrano suo, pure non si lasciò mai vedere a
Milano, finchè vi dimorò Sigismondo, non so se per diffidenza, o per
qualch'altro motivo. Certo è che non gli volle mai permettere l'entrata
nel castello di Milano[2643]. Egli era una testa particolare. Nel dì
25 del suddetto novembre, festa di santa Caterina[2644], seguì nella
basilica di Sant'Ambrosio di Milano la coronazione di Sigismondo,
avendogli _Bartolomeo Capra_ arcivescovo posta in capo la corona
ferrea. Fermossi poi in Milano nel verno, disponendo intanto il suo
viaggio alla volta di Roma. Nei dì 5 di maggio dell'anno presente[2645]
i tre _Malatesti_, che dominavano in Rimini, Fano e Cesena, essendo
di poca età, furono in pericolo di perdere la lor signoria per una
sollevazione, non so se ordinata da _Malatesta_ signore di Pesaro,
oppure dagli uffiziali di _papa Eugenio_. Solamente apparisce che in
questi tempi in Forlì dominava il pontefice. Ne' medesimi tempi Città
di Castello assediata da _Niccolò Fortebraccio_[2646] ebbe soccorso
da _Guidantonio conte_ d'Urbino, e restò libera dalle unghie di lui.
Furono infestati nell'autunno di quest'anno i Veneziani[2647] nel
Friuli dagli Ungheri per ordine del _re Sigismondo_ a petizione del
duca di Milano, fra cui ed esso re passava buona corrispondenza ed
amicizia. D'uopo fu che il senato inviasse al riparo _Taddeo marchese_
d'Este con altri condottieri d'armi, i quali non perderono tempo a
sconfiggere quei barbari, e a farli tornar di galoppo alle lor case.
Si diede principio in questo anno al concilio generale di Basilea,
presidente del quale fu a nome del papa _Giuliano Cesarino_, cardinale
di gran credito in questi tempi.

NOTE:

[2612] Cronica di Rimini, tom. 15 Rer. Ital.

[2613] Sanuto, Istor. Venet., tom. 22 Rer. Ital.

[2614] Cronica di Bologna, tom. 18 Rer. Ital.

[2615] Raynaldus, Annal. Eccles. Vita Martini V, P. II. tom. 3 Rer.
Ital.

[2616] Vita Eugenii IV, tom. eod.

[2617] Billius, Hist., lib. 9, tom. 19 Rer. Italic.

[2618] Cronica di Bologna, tom. 18 Rer. Italic.

[2619] Giornal. Napolet., tom. 21 Rer. Ital.

[2620] Neri Capponi, Comment., tom. 18 Rer. Ital.

[2621] Vita Eugenii IV, P. II, tom. 3 Rer. Ital.

[2622] Blondus, Dec. 11, lib. 4.

[2623] Giornal. Napolet., tom. 21 Rer. Ital.

[2624] Cronica di Bologna, tom. 18 Rer. Ital.

[2625] Sanuto, Istor. Ven., tom. 22 Rer. Ital.

[2626] Simonetta, Vit. Francisci Sfort., lib. 2, cap. 21 Rer. Ital.

[2627] Sanuto, Istor. Ven., tom. 22 Rer. Ital.

[2628] Cronica di Bologna, tom. 18 Rer. Ital. Billius, Hist., lib. 9,
tom. 19 Rer. Ital.

[2629] Simonetta, Vit. Francisci Sfortiae, lib. 2, tom. 21 Rer. Ital.

[2630] Johannes Stella, Annal. Genuens., tom. 17 Rer. Ital.

[2631] Cronica di Bologna, ubi supra.

[2632] Sanuto, Istor. Venet., tom. 22 Rer. Ital.

[2633] Ammirati, Istor. Fiorent., lib. 20. Histor. Senens., tom. 20
Rer. Ital.

[2634] Billius, Hist., lib. 9, tom. 19 Rer. Ital.

[2635] Ammirati, Istor. Fiorent., lib. 20.

[2636] Sanuto, Istor. Venet., tom. 22 Rer. Ital.

[2637] Johann. Stella, Annal. Genuens., tom. 17 Rer. Ital.

[2638] Poggius, Histor., lib. 6, tom. 20 Rer. Ital.

[2639] Benvenuto da S. Giorgio, Istoria del Monferrato, tom. 23 Rer.
Ital.

[2640] Simonetta, Vit. Francisci Sfortiae, lib. 2, tom. 21 Rer. Ital.

[2641] Corio, Istor. di Milano.

[2642] Sanuto, Istor. Ven., tom. 22 Rer. Ital.

[2643] Billius, Histor., cap. 9, tom. 19 Rer. Ital.

[2644] Corio, Istor. di Milano. Muratorius, Comm. de Corona Ferrea.

[2645] Cronica di Rimini, tom. 15 Rer. Ital.

[2646] Bonincont., Annal., tom. 21 Rer. Ital.

[2647] Sanuto, Istor. Ven., tom. 22 Rer. Ital.




    Anno di CRISTO MCCCCXXXII. Indiz. X.

    EUGENIO IV papa 2.
    SIGISMONDO re de' Romani 23.


Erasi già cominciato in Basilea il concilio generale, ed ogni dì più
andava crescendo il concorso de' Padri[2648]; ma poco stette _papa
Eugenio_ a pentirsi di averlo permesso in luogo, dove non poteva
egli quel che voleva, perchè que' Padri diedero per tempo a conoscere
voglia di limitare l'autorità del papa, e di attribuirsi una specie di
superiorità sopra di lui. Per questo il pontefice determinò di chiamare
a Bologna quel concilio, e ne mandò l'ordine al _cardinal Giuliano_
legato. Ma quei Padri, assistiti dal re dei Romani e da varii altri
potentati, furono di sentimento diverso, e vollero continuar le loro
sessioni in Basilea; dal che nacque dissensione fra essi e il papa.
Di più non ne dico, rimettendo il lettore in questo proposito alla
storia ecclesiastica e agli atti di quel concilio. Era calato, siccome
già accennai, il _re Sigismondo_ per portarsi anche a Roma a prendere
la corona imperiale; ma ritrovò anch'egli degli ostacoli a' suoi
disegni. Il papa, oltre all'essere Veneziano, cioè di nazione allora
nemica di _Filippo Maria_ duca di Milano, avea de' particolari motivi
di sdegno contra di lui, perchè o credea o sapea di certo che nella
guerra fattagli nell'anno precedente dai Colonnesi esso duca avea avuta
mano. E veggendo ora Sigismondo sì attaccato ad esso duca di Milano,
non sapea escludere i sospetti della di lui venuta a Roma. Incagliossi
per questo il viaggio di Sigismondo[2649], il quale da Milano passò
a Piacenza, e quindi a Parma, con far delle lunghe posate in quelle
città. Nè sussiste, come si pensò Benvenuto da San Giorgio, che egli
portatosi nel Monferrato, vi soggiornasse gran tempo. Andossene dipoi
a Lucca, menando seco ottocento cavalli ungheri e secento del duca
di Milano. Il Poggio[2650] gli dà due mila tra cavalieri e fanti di
suo seguito. Una delle maggiori premure di questo buon principe era
quella di quetare i rumori dell'Italia, e si era anche esibito con
calde lettere a trattar la pace fra il duca di Milano e i collegati
avversarii. Ma egli ritrovò molto sconcertate le cose in Toscana.
Militavano allora contra de' Fiorentini le milizie del duca suddetto
e dei Sanesi sotto il comando di _Alberico conte_ di Lugo[2651],
con cui erano _Bernardino dalla Carda_ degli Ubaldini, _Lodovico
Colonna_, _Antonio Petrucci_, _Ardizzon da Carrara_ ed altri capitani,
ma discordi fra loro. _Michele Attendolo_ da Cotignola generale
de' Fiorentini, e _Niccolò da Tolentino_ lor capitano seppero ben
profittare della lor disunione; imperocchè nel dì primo di giugno[2652]
venuti con loro alle mani, li sbaragliarono, e fecero prigionieri più
di mille cavalli. Io non so come tutto al rovescio è raccontato questo
fatto d'armi da Pietro Rosso nella Storia di Siena[2653]. Secondo lui,
vincitori furono i Sanesi, e Niccolò da Tolentino vi fu fatto prigione.
Comunque sia, nel giorno innanzi era giunto a Lucca Sigismondo, ed
ebbe il dispiacere d'intendere che quasi sotto i suoi occhi passarono
dopo quella vittoria i capitani de' Fiorentini a dare il guasto al
territorio lucchese. Ancorchè essi Fiorentini colle parole mostrassero
rispetto alla sacra di lui persona e dignità, pure coi fatti si
scoprivano suoi nemici, perchè egli era tenuto per parziale del duca di
Milano, e de' Sanesi e Lucchesi loro nemici. Andavano perciò meditando
d'impedirgli il passo alla volta di Siena. Ma mentre van consultando,
Sigismondo scortato dalle milizie sue, del duca e di Siena, si mise
in viaggio, e felicemente arrivò nel dì 11 di luglio ad essa città di
Siena, dove fu accolto con incredibil onore e magnificenza da quel
popolo, che l'aspettava a braccia aperte. Fermossi Sigismondo tutto
il resto dell'anno in quella città, perchè non s'accordavano le pive
del papa, con aggravio e doglianze non poche del popolo sanese, a
cui costava troppo la sì lunga visita di questo principe, trattando
egli intanto di pace, ed ascoltando gli ambasciatori de' Fiorentini,
ma senza cavarne alcun sugo. Altri avvenimenti di guerra spettanti a
quest'anno in Toscana riferisce il Rossi sopra mentovato nella Storia
di Siena, che non occorre rapportar nella mia.

Quanto alla guerra di Lombardia, incredibile strepito fece in Italia
ciò che in quest'anno accade al _conte Francesco Carmagnola_ generale
della veneta armata, il più accreditato capitano che si avesse allora
l'Italia, ma famoso ancora per la sua superbia, onde era probabilmente
proceduta anche la sua caduta dalla grazia del duca di Milano. Le
ommissioni da lui commesse negli infausti avvenimenti dell'armi venete
dell'anno precedente fecero nascere così gagliardi sospetti della
sua lealtà nell'animo di chi reggeva quella repubblica, che nel dì 8
d'aprile[2654] fu risoluto nel loro consiglio di levargli non solamente
il comando, ma, per maggior sicurezza, anche la vita. In questi tempi
era in Venezia ordinariamente una specie di reato il perdere una
battaglia, e gli sventurati capitani si doveano aspettare qualche
gastigo. Mandato a chiamare il Carmagnola che venisse a Venezia col
pretesto di voler udire il di lui parere intorno alla pace che se gli
rappresentava vicina, andò egli francamente colà, onorato per tutto il
cammino; ma vi trovò la prigione che l'aspettava. Fu messo ai tormenti,
cioè a quella crudele e dubbiosa via di ricavar la verità dei delitti;
e scrivono che egli in fine confessò il fallo della sua corrotta fede,
senza che si dica se avessero sicure pruove in mano per convincerlo di
questo reato. Può essere che le facessero. Il perchè collo sbadaglio in
bocca condotto fra le colonne della piazza di San Marco, quivi lasciò
egli miseramente la testa sopra un palco nel dì 5 di maggio[2655].
Grandi furono le dicerie per questo, credendo molti che non sarebbe
venuto a tal determinazione quel saggio senato senza buone ragioni; ed
altri, che per soli sospetti e per paura di sua possanza si sbrigassero
di questo eccellente capitano; e pretendendo altri che almeno meritasse
di finir la sua vita in una prigione chi avea prestato sì rilevanti
servigi a quella signoria. Di sua morte al certo pare che avesse
occasione di rallegrarsi non poco il duca di Milano, per veder tolto
a sè un sì pericoloso nemico, e a' Veneziani un capitano sì prode.
Fu poscia eletto generale dell'esercito _Gian-Francesco da Gonzaga_
signore di Mantova, il quale nell'anno presente collo sborso di dodici
mila fiorini d'oro conseguì dal re de' Romani il titolo di marchese di
Mantova. Giunto questo nuovo generale all'esercito della repubblica,
vi trovò cavalli nove mila e secento, fanti otto mila, balestrieri
ottocento, cernide sei mila, ed infiniti partigiani; ma niuna rilevante
impresa fece egli in tutto quest'anno, fuorchè la presa di Soncino e
d'alcune picciole terre. Nè dal canto del duca di Milano s'udì veruna
bravura, eccettochè una vittoria riportata da _Niccolò Piccinino_ in
Valtellina, provincia spettante in addietro ad esso duca, ed occupata
allora dall'armi venete. Vi era _Giorgio Cornaro_ provveditore della
repubblica con grosso corpo di gente. Colà portatosi il Piccinino
attaccò la mischia, ma fu costretto a ritirarsi[2656]. Vi tornò con
intelligenza de' Ghibellini, ed, assaliti i Veneti, li sconfisse con
tal fortuna, che pochi ne scamparono, e vi restarono presi lo stesso
Cornaro provveditore, _Taddeo marchese_ d'Este, _Taliano Furiano,
Cesare da Martinengo_ e molti altri condottieri d'armi. Il rumore
di tal vittoria andò crescendo per via di sì fatta maniera, che
l'autore della Cronica di Ferrara[2657] ebbe a scrivere, aver in essa
i Veneziani perduto tra morti e prigioni circa nove mila persone.
Anche l'Ammirati[2658] fa ascendere il danno loro a tre mila cavalli e
quattro mila fanti. Fu anche guerra in Val Camonica, la quale, secondo
il Sanuto, venne in potere de' Veneziani, scrivendo all'incontro
l'autore degli Annali di Forlì[2659] che vi furono presi e morti
dalle genti del duca di Milano moltissimi de' nemici. Se crediamo al
medesimo Sanuto, _Gian-Giacomo marchese_ di Monferrato, già spogliato
de' suoi Stati dal duca, fu in quest'anno rimesso in sua grazia colla
restituzione di quanto avea perduto. All'interposizione di _Sigismondo
re_ dei Romani venne attribuita questa concordia. Ma ciò non sussiste,
ed è da vedere il Guichenon[2660], che mostra tal restituzione
effettuala solamente in vigor della pace, di cui parleremo all'anno
seguente, e con varie difficoltà ancora in contrario nell'esecuzione
della medesima.

Ebbero non poche molestie nell'anno presente i Genovesi[2661] da
una poderosa flotta di galee spedite da Venezia contra di loro, che
andarono scorrendo per quelle riviere, e mettendo i luoghi men forti
a sacco coll'assistenza dei Fregosi e d'altri fuorusciti di Genova.
Talmente si difesero quei cittadini, che neppure riuscì ai nemici di
prendere la assediata terra di Sestri di Levante, e diedero ancora
delle busse ai fuorusciti che erano assai forti in terra. Nel dì 9 di
ottobre[2662] venne a morte _Galeotto Roberto Malatesta_ signore di
Rimini, principe riguardevole per la sua piissima vita. E perchè in
questi tempi ci volea poco a conseguir dai popoli il titolo di beato,
gli fu esso accordato dai Forlivesi. Al _Malatesta_ signore di Pesaro
tolta fu nel dì 18 d'agosto quella città dalle genti della Chiesa:
laonde i Malatesti si ritirarono a Fossombrone. Quanto al regno di
Napoli, l'avea fin qui dispoticamente governato _Ser-Gianni Caracciolo_
gran senescalco, tenendo come schiava la _regina Giovanna_[2663].
Non contento di averne ricevuto in dono Capoa e molte altre terre,
s'invogliò ancora del principato di Salerno; e perchè la regina non
condiscese a concederglielo, siccome uomo superbo, usò parole disoneste
contra di lei. Coloro che l'odiavano, ed erano la maggior parte dei
nobili napoletani, e massimamente _Ottino de' Caraccioli_ Rossi e la
duchessa di Sessa, si servirono di questa congiuntura per atterrarlo; e
tanto menarono, che la regina s'indusse a rilasciar l'ordine di farlo
prigione. Ciò bastò ai congiurati per andare una notte a svegliarlo,
e a trucidarlo a colpi di stocco, con rappresentar poi alla regina, la
quale sommamente se ne afflisse, ciò essere succeduto perch'egli s'era
messo in difesa. Furono poscia imprigionati Troiano suo figliuolo, e
molti altri Caraccioli suoi attinenti, e saccheggiate le lor case. La
Vita di Ser-Gianni scritta da Tristano Caracciolo fu da me pubblicata
nella mia Raccolta _Rer. Ital._ Allora l'ambiziosa duchessa di Sessa
cominciò a padroneggiar nella corte, nè permise che più venisse a
Napoli il _re Lodovico_ d'Angiò tuttavia dimorante in Calabria, ma in
basso stato, con tutto che egli si figurasse venuto per lui il buon
tempo, e si fosse messo in punto per trasferirsi a Napoli[2664]. Era
intanto approdato a Messina nel dì 6 di giugno dell'anno presente
_Alfonso re_ d'Aragona con ventidue galee e con alcune navi grosse.
Sul principio d'agosto, rinforzata che ebbe con altri legni e con
gran concorso di Siciliani quella flotta, fece vela verso Malta, e
andò poscia a piombare addosso all'isola delle Gerbe in Africa. Ossia
ch'egli non trovasse i suoi conti coi Mori padroni dell'isola, oppure
che all'avviso delle mutazioni accadute in Napoli si risvegliassero
le speranze sue di riacquistar ivi il dominio perduto, e tanto più
perchè segretamente era favorito dalla duchessa di Sessa: se ne tornò
in Sicilia nel mese d'ottobre, e dispose i suoi affari per passare in
regno di Napoli. Nel dì 20 di dicembre arrivò ad Ischia, e quivi si
fermò, aspettando d'udire se alla prefata duchessa riusciva di farlo
adottar di nuovo per figliuolo della regina. Ma _Urbano Cimino_, che
stava sempre all'orecchio d'essa regina, ed era tutto per Lodovico
d'Angiò, ebbe maniera di sventar ogni mina della duchessa.

NOTE:

[2648] Raynald., Annal. Eccles.

[2649] Blondus, lib. 5, Dec. 3. Sabellicus, Platina, et alii.

[2650] Poggius, Hist., lib. 7, tom. 20 Rer. Ital.

[2651] Bonincontrus, Annal., tom. 21 Rer. Italic. Neri Capponi,
Comment., tom. 18 Rer. Ital.

[2652] Ammirati, Istor. Fiorentina, lib. 20.

[2653] Petrus Russ., Hist. Senens., tom. 20 Rer. Italic.

[2654] Sanuto, Istor. Venet., tom. 23 Rer. Ital.

[2655] Cronica di Bologna, tom. 18 Rer. Ital.

[2656] Sanuto, Ist. Ven., tom. 22 Rer. Ital.

[2657] Cronica di Ferrara, tom. 25 Rer. Ital.

[2658] Ammirati, Istor. Fiorent., lib. 20.

[2659] Annales Foroliviens., tom. 22 Rer. Ital.

[2660] Guichenon, Hist. de la Maison de Savoye, tom. 1.

[2661] Johann. Stella, Annal. Genuens., tom. 17 Rer. Ital.

[2662] Cronica di Rimini, tom. 15 Rer. Ital. Annales Foroliviens., tom.
22 Rer. Ital.

[2663] Giornal. Napol., tom. 21 Rer. Ital.

[2664] Hist. Sicula, tom. 24 Rer. Ital.




    Anno di CRISTO MCCCCXXXIII. Indiz. XI.

    EUGENIO IV papa 3.
    SIGISMONDO imperatore 1.


Coll'essersi fermato in Siena quasi un anno _Sigismondo re_ de'
Romani, convertì le brevi benedizioni di quel popolo in maledizioni
senza fine, stante lo strabocchevol aggravio che lor dava la sì
lunga permanenza non meno di questo principe, che della sua corte
e gente di armi[2665]. Maneggiava egli intanto i suoi interessi con
_papa Eugenio IV_ per ottener la corona imperiale; e finalmente dopo
essersi spianate tutte le difficoltà che il sospettoso pontefice
avea frapposto, e dopo essersi conchiusa la pace fra le potenze
guerreggianti, egli da Siena si mosse alla volta di Roma. Seguì,
dissi, la pace fra i Veneziani e Fiorentini dall'una, e _Filippo
Maria Visconte_ duca di Milano dall'altra, e i lor collegati, per
opera spezialmente dì _Niccolò marchese_ d'Este, signor di Ferrara,
Modena e Reggio. Erasi questo principe acquistato già il credito di
paciere d'Italia colla sua onoratezza e destrezza: e siccome amico
d'ognuno, e neutrale nell'ultima guerra, cotante istanze fece, che
ognuno de' principi interessati in essa discordia spedì a Ferrara i
suoi ambasciatori per trattare d'accordo sotto la sua mediazione[2666].
Quivi si trovava ancora _Luigi marchese_ di Saluzzo, suocero dello
stesso marchese Niccolò, che unì i suoi uffizii a sì lodevole impresa.
Dopo essersi dunque digeriti tutti i punti della controversia dai due
marchesi arbitri, finalmente nel dì 26 d'aprile furono sottoscritti
gli articoli della pace. Marino Sanuto[2667] e il Corio[2668] la
fanno conchiusa alcuni giorni prima. In vigor di essa tanto il duca
di Milano, quanto i Veneziani, Fiorentini, Sanesi, Lucchesi ed altri
collegati restituirono le terre occupate nella ultima guerra. Il solo
_Gian-Giacomo marchese_ di Monferrato ebbe molto a penare a vedersi
rimesso interamente in possesso di tutte le terre a lui tolte dal duca
di Milano, e delle altre raccomandate ad _Amedeo duca_ di Savoia.
Promossero amendue varie difficoltà, e tirarono in lungo il più che
poterono la restituzione, con essere stata obbligata per questo la
repubblica veneta a spedire più ambasciatori a fin di sostenere questo
suo malconcio collegato. Intorno a ciò son da vedere Benvenuto da
San Giorgio storico monferrino[2669] e il Guichenone storico della
real casa di Savoia[2670], che son ben discordi nella lor relazione.
Ora dappoichè fu ritornata la calma in Toscana e Lombardia[2671],
_Sigismondo re_ de' Romani, d'Ungheria e di Boemia si mise in
cammino verso Roma, dove pervenne nel dì 21 di maggio, accolto con
gran magnificenza dal popolo romano, e con affetto paterno da _papa
Eugenio_. Nel giorno ultimo dello stesso mese, festa della Pentecoste,
seguì nella basilica vaticana la solenne di lui coronazione secondo
il rito consueto; laonde cominciò egli ad usare ne' suoi diplomi il
titolo d'imperador de' Romani, non usato fin qui dagli eletti se non
dopo aver ricevuta la corona romana[2672]. Partito di Roma nel mese
d'agosto, venne per Perugia, e poscia a Rimini, e per la Romagna, dove
fece varii cavalieri; e nel dì 9 di settembre pervenne a Ferrara[2673],
dove fu magnificamente ricevuto ed alloggiato dal marchese Niccolò, e
diede l'ordine della cavalleria ad _Ercole_ e _Sigismondo_ figliuoli
legittimi di esso marchese, e a _Lionello, Borso_ e _Folco_ bastardi
del medesimo. Passò poscia a Mantova, e quivi, oltre all'aver dato,
siccome accennai poco fa, a _Gian-Francesco_ signore di quella città
il titolo di marchese, stabilì ancora le nozze di _Lodovico_ di lui
figliuolo con _Barbara_ figliuola del marchese di Brandeburgo. Osserva
il Corio[2674] con altri che Sigismondo entrò in Italia amico del duca
di Milano, e ne partì nemico. Per lo contrario, al suo arrivo parea
mal soddisfatto di papa Eugenio e de' Veneziani, ma loro amico se ne
ritornò in Germania. Andossene dipoi a Basilea, dove quel concilio
avea già mosse delle insolite pretensioni contra di papa Eugenio,
con aver anche tirato nel loro parere il _cardinal Giuliano_ legato
presidente di quella sacra assemblea. Sostenne esso imperadore la
dignità pontificia contra di que' sediziosi. Ma di queste controversie
non è mio assunto il trattare, rimettendone la conoscenza alla storia
ecclesiastica.

Non bollivano intanto in cuor di _Filippo Maria_ duca di Milano
se non sospetti e pensieri di vendette. Fra gli altri gli venne in
diffidenza il _conte Francesco Sforza_, ed avea presa la risoluzione
di farlo uccidere; ma, informato il conte di così perverso disegno,
fondato nella sua innocenza[2675], a dirittura se n'andò a Milano, ed
ebbe coll'aiuto degli amici maniera di giustificarsi e di dileguar
tutte le ombre concepute del duca; il quale, mutato l'odio in amore
e carezze, cominciò a riguardarlo come suo figliuolo. Era parimenti
in collera esso duca contra di papa Eugenio, perchè nell'antecedente
guerra avea congiunte l'armi sue con quelle de' Fiorentini ai
danni del medesimo duca. Segretamente adunque s'intese col predetto
Francesco Sforza, il quale, con prendere il pretesto di accorrere
alla difesa degli Stati a lui spettanti in regno di Napoli, ed allora
infestati da _Jacopo Caldora_, licenziato dal duca, direttamente se
ne andò verso il regno per la Romagna. Nel mese di novembre passò
pel Bolognese[2676], e, giunto nella marca d'Ancona, ossia perchè
invitato da que' popoli, oppure per effettuar le occulte commessioni
e trame del duca, cominciò colle sue genti ad insignorirsi di quella
provincia, essendosi unito a lui _Lorenzo Attendolo_ da Cotignola con
altre milizie. Con lettere finte mostrava egli di far quelle conquiste
a nome del concilio di Basilea[2677], che l'avea rotta col papa. Alle
mani di lui volontariamente venne Jesi, e per forza il Monte dell'Olmo,
e quindi Osimo e Fermo colla Rocca, Recanati ed Ascoli, essendo
fuggito _Giovanni Vitellesco_ governatore d'essa provincia. Anche la
città d'Ancona si rendè a lui, e divenne sua tributaria. Si credeano
quei popoli di darsi al duca di Milano, ma il conte chiaramente
protestava di voler esserne egli signore[2678]. Udite queste nuove
il duca, confortollo segretamente a continuar l'impresa. Nello stesso
tempo con altre soldatesche entrarono nel ducato di Spoleti _Taliano
Furlano, Antonello da Siena_ e _Jacopo da Lunato_, condottieri d'armi,
allegando anch'essi, cioè fingendo, d'essere colà inviati dal concilio
suddetto. Nè qui finì tutta la scena. Anche _Niccolò Fortebraccio_,
soprannominato dalla Stella, dianzi capitano del papa medesimo,
rivolse l'armi contra di lui, e, dopo la presa di Tivoli, cominciò ad
infestare la stessa Roma. In grandi angustie ed affanni era per tali
movimenti il pontefice. Rimasta in questi tempi libera dalle guerre
esterne la repubblica fiorentina, ne soffrì un'interna[2679]. _Rinaldo
degli Albizi_ con altri potenti, voglioso di abbattere la fazione di
_Cosimo de' Medici_, il più ricco e saggio di que' cittadini, tanto
fece, che _Bernardo de' Guadagni_ gonfalonier di giustizia, chiamato a
palazzo esso Cosimo, il trattenne prigione. Fu in pericolo la vita di
lui. Tuttavia andò a finir la tempesta in relegar lui per dieci anni a
Padova, Lorenzo suo fratello per due anni a Venezia, e gli altri Medici
in altre città. Fermossi, come già dicemmo, _Alfonso re_ d'Aragona ad
Ischia colla sua flotta, aspettando mutazioni a sè favorevoli nella
corte della regina di Napoli[2680]. Ridusse intanto alla sua divozione
_Jacopo duca_ di Sessa; ma questo servì appunto a rovinare gl'interessi
suoi[2681]; perciocchè _Gabella Ruffa_ duchessa di Sessa, da cui,
siccome favorita della regina, dovea venire il buon vento, essendo
nemica del duca suo marito, voltato mantello, impiegò tutti i suoi
uffizii contra d'Alfonso. Egli dunque trovando deluse le sue speranze,
fatta una tregua di dieci anni colla regina, se ne tornò schernito in
Sicilia. Nel mese di dicembre[2682] _Antonio degli Ordelaffi,_ chiamato
dal popolo, entrò in Forlì, e se ne fece signore, con iscacciarne la
guarnigion pontificia. E _Sigismondo Malatesta_ signore di Rimini,
unito con _Malatesta_ suo fratello, occupò la città di Cervia.

NOTE:

[2665] Raynaldus, Annal. Eccles.

[2666] Annal. Foroliviens., tom. 22 Rer. Ital.

[2667] Sanuto, Istor. Ven., tom. eod.

[2668] Corio, Istoria di Milano.

[2669] Benvenuto da S. Giorgio, Istoria del Monferrato, tom. 23 Rer.
Ital.

[2670] Guichenon, Histoire de la Maison de Savoye, tom. 1.

[2671] Leonardus Aretin., Hist., tom. 19 Rer. Ital.

[2672] Cronica di Bologna, tom. 18 Rer. Ital.

[2673] Cronica di Ferrara, tom. 24 Rer. Ital.

[2674] Corio, Istoria di Milano.

[2675] Simonetta, Vit. Francisci Sfortiae, lib. 3, tom. 21 Rer. Ital.

[2676] Cronica di Bologna, tom. 18 Rer. Ital.

[2677] Raynaldus, Annal. Eccles.

[2678] Neri Capponi, Comment., tom. 18 Rer. Ital.

[2679] Ammirat., Istoria Fiorentina, lib. 20.

[2680] Giornal. Napol., tom. 21 Rer. Ital.

[2681] Bonincontrus, Annal., tom. eod.

[2682] Cronica di Bologna, tom. 18 Rer. Ital. Annales Foroliv., tom. 22
Rer. Ital.




    Anno di CRISTO MCCCCXXXIV. Indiz. XII.

    EUGENIO IV papa 4.
    SIGISMONDO imperadore 2.


Crebbero in quest'anno gli affanni di _papa Eugenio_[2683]. Dall'un
canto l'affliggevano i Padri del concilio di Basilea, che insuperbiti
faceano di mani e di piedi per abbassare l'autorità del papa, e far
conoscere superiore ad essa quella del concilio generale. Andò tanto
innanzi la briga, che Eugenio, colla mira di schivare uno scisma,
contro sua voglia cedette ad alcune pretensioni di quei Padri: il
che diede poi motivi a molte dispute fra i teologi. Dall'altra parte
cresceva la persecuzione fatta agli Stati della Chiesa dal conte
_Francesco Sforza_[2684]. Coll'acquisto della Marca avea questi
rallegrata non poco ed accresciuta la sua armata, e però durante
il verno passò nell'Umbria, con occupar Todi, Amelia, Toscanella,
Otricoli, Mogliano, Soriano ed altre terre. Atterrito da questo fiero
temporale il papa, altro mezzo non seppe trovare per quetarlo, che
quello di trattare un accordo[2685]. Spedì pertanto allo Sforza il suo
segretario _Biondo da Forlì_, storico rinomato; e la conchiusione del
trattato fu, che Eugenio concedette al conte Francesco in vicariato,
sua vita natural durante, la marca d'Ancona, nel dì 25 di marzo; e per
maggiormente impegnarlo alla propria difesa, il creò gonfaloniere della
Chiesa romana. Si accinse in fatti lo Sforza a sostenere gl'interessi
del papa; e perchè _Niccolò Fortebraccio_ tenea stretta Roma, inviò
due mila cavalli sotto il comando di _Lorenzo Attendolo_ e di _Leone
Sforza_ suo proprio fratello in soccorso a _Micheletto Attendolo_,
generale in questi tempi del papa. Andarono queste genti all'assedio di
Tivoli, dove s'era fortificato il Fortebraccio, il quale da lì a non
molto attaccò una battaglia, e n'ebbe la peggio. Portossi lo stesso
conte Francesco all'assedio di Montefiascone, e l'avrebbe astretto
alla resa, qualora _Filippo Maria Visconte_ non avesse imbrogliate le
scritture. S'ebbe questi forte a male che il conte Francesco avesse
abbracciato contro la sua mente il partito del papa. Per quanto dunque
fu creduto, ricorse ad un altro ripiego a fin di salvare le apparenze,
e di far del male, secondochè sospirava, all'odiato pontefice. Cioè
operò che i Perugini, ossia che avessero, oppure che fingessero d'aver
paura del conte Francesco Sforza, chiamassero in loro aiuto _Niccolò
Piccinino_ lor concittadino[2686], il quale, mostrando di voler
trasferirsi per bisogno di sua sanità ai bagni di Petriuolo, ottenne
da' Fiorentini il passaggio di secento cavalli, ed altri cinquecento
ne fece marciare per la Romagna. Giunto che fu il Piccinino, correndo
il mese di maggio, in quelle parti, arrestò i disegni dello Sforza, e
cominciò a camminar d'intelligenza con Niccolò Fortebraccio, il quale,
ricevuto un rinforzo di gente da Viterbo, più che mai si diede ad
inquietare ed angustiare i Romani. Ordiva egli nello stesso tempo delle
trame co' Ghibellini di quell'augusta città, di modo che, sollevatosi
il popolo romano nel dì 29 del mese suddetto, ed attizzato spezialmente
da' Colonnesi[2687], andò furiosamente a lamentarsi al papa delle
vessazioni che lor conveniva di sofferire pel suo mal governo, e a far
istanza che egli concedesse loro il reggimento temporale della città.
Tanto il duca di Milano, quanto il concilio di Basilea fu creduto che
segretamente soffiassero in questo fuoco. Andò tanto innanzi l'ardire
de' Romani, che non solamente fecero prigione _Francesco Condolmieri
cardinale_, e nipote d'esso papa, ma anche misero le guardie al palazzo
del pontefice medesimo, abitante allora a' Santi Apostoli, ritenendolo
anch'esso come prigioniere[2688]. Ebbe la fortuna papa Eugenio nel dì
18 di maggio di potersene fuggire travestito con due soli compagni da
monaco Benedettino, ossia de' minori osservanti, e di potersi imbarcare
in uno schifo, oppur brigantino. Accortisi di sua fuga i Romani, il
perseguitarono e balestrarono molto per le rive del Tevere; ma volle
Dio che sano e salvo egli pervenisse ad una galea che l'aspettava in
mare di là da Ostia[2689]. Adagiatosi in essa pervenne egli nel dì 12
di giugno a Livorno, da dove passò poi a Firenze nel dì 25, accolto con
grande onore da quel popolo.

Restò dunque Roma in potere di _Niccolò Fortebraccio_, ma con poco
gusto di que' cittadini[2690]; imperocchè dall'una parte _Micheletto_ e
_Lorenzo_ da Cotignola con _Leone Sforza_, e dall'altra il castellano
di Sant'Angelo li tormentarono sì fattamente con saccheggi e morti,
che cominciarono dopo alcun mese a desiderare e a parlar d'accordo.
Pertanto nel dì 26 d'ottobre _Giovanni de' Vitelleschi_ Vescovo di
Recanati e il vescovo di Turpia[2691] ripigliarono, di consenso de'
Romani, il possesso e dominio di Roma a nome del papa. Furono assai
vicine in questi tempi l'armata del conte _Francesco Sforza_ unito
con _Micheletto Attendolo_ dall'una parte, e dall'altra quella di
_Niccolò Piccinino_ congiunto con _Niccolò Fortebraccio_, a venire
alle mani fra loro[2692]; e succederono anche molti movimenti delle
lor armi; ma, interpostisi gli ambasciatori del duca di Milano, seguì
fra loro una specie di concordia, per cui si obbligò il Piccinino di
non impacciarsi nelle cose di Roma. Mentre da quella parte erano sotto
il peso dell'armi gli Stati della Chiesa, si accese un altro incendio
in Romagna[2693]. Nel dì 21 di gennaio, essendosi sollevato il popolo
minuto d'Imola, tolse quella città alle genti del papa, e chiamò colà
le milizie del duca di Milano, che stanziavano a Lugo: il che diede
motivo a _Guidantonio dei Manfredi_ signor di Faenza di far guerra a
quella città, e di occupar quasi tutte le castella del di lei contado.
Per questa novità non meno i Veneziani che i Fiorentini, spinti
massimamente dalle istanze del papa, strepitarono forte, lamentandosi
che l'incontentabil duca di Milano avea chiaramente contravvenuto
ai capitoli dell'ultima pace. E perchè anche in Bologna vi erano dei
cattivi umori per cagion della fazione allora dominante dei Canedoli,
spedirono i Veneziani sul territorio bolognese _Gattamelata_ lor
capitano con mille lancie, acciocchè tenesse l'occhio addosso a
Bologna, intendendosi col governatore di quella città, che era allora
il vescovo d'Avignone. Gattamelata senz'altre cerimonie s'impadronì
di Castelfranco, di Manzolino e della rocca di San Giovanni in
Persiceto; ed, essendo capitato nel dì 13 di giugno ad essa terra di
San Giovanni Gasparo fratello di Batista da Canedolo con cinquecento
cavalli, venendo dai servigi della repubblica veneta, il Gattamelata
il fece prigione con tutta quella gente. Si sollevarono per questo
i Canedoli in Bologna; e, dopo aver preso il governator pontifizio,
introdussero in città ducento cavalli del duca di Milano. Trattossi
poi d'accordo cogli ambasciatori del papa; ma perchè non fu rilasciato
Gasparo di Canedolo, non ebbe effetto il trattato. Intanto nuova gente
venne da Venezia a Gattamelata sul Bolognese e in Romagna, che occupò
Castel Bolognese, Castello San Pietro ed altri luoghi. I Fiorentini vi
spedirono anch'essi _Niccolò da Tolentino_ colle lor soldatesche; e nel
medesimo tempo il duca di Milano, oltre all'avervi inviata gente dal
canto suo, richiamò anche _Niccolò Piccinino_ colle sue squadre dalle
terre del Patrimonio[2694]. Venne il Piccinino a postarsi ad Imola,
e dopo varii piccioli fatti, nel dì 28 di agosto, siccome capitano
accortissimo e maestro di guerra, avendo con falsi assalti tirata
di qua da un ponte fra Imola a Castel Bolognese parte dell'esercito
collegato de' Veneziani co' capitani stessi; e fatto da' suoi occupare
quel medesimo ponte, non durò gran fatica a sbaragliar questo corpo.
Dopo di che marciò di là dal ponte, e sconfisse il resto dell'armata
nemica. Segnalatissima fu questa vittoria, minutamente descritta
dall'Ammirati[2695], perchè il campo dei Veneziani e Fiorentini era
composto di sei mila cavalli e tre mila fanti; e, secondo la Cronica
di Bologna[2696], fu creduto che appena ne scampassero mille cavalli,
restando gli altri prigionieri; e fra questi ultimi si contarono[2697]
lo stesso Niccolò da Tolentino generale de' Fiorentini, che morì poi, o
fu fatto morire, _Pietro Gian Paolo degli Orsini, Astorre de' Manfredi_
di Faenza, _Cesare da Martinengo_, ed altri condottieri d'armi. Ebbero
la fortuna di salvarsi _Gattamelata, Guidantonio de' Manfredi_ signor
di Faenza e _Taddeo marchese_. Spese poscia il Piccinino i due seguenti
mesi in liberar da' nemici varie castella del Bolognese.

In Firenze nel dì 26 di settembre gran tumulto fece quel popolo[2698],
e fu richiamato dall'esilio _Cosimo de Medici_ con altri confinati. E
perocchè la rotta data dal Piccinino in Romagna avea di molto esaltato
il duca di Milano[2699], i Fiorentini cercarono di condurre al servigio
loro e della lega il conte _Francesco Sforza_, già divenuto marchese
della marca d'Ancona. Questi si trovava allora di stanza a Todi, e,
quantunque gli stessero davanti agli occhi i vantaggi che sperava dal
duca di Milano coll'accasamento di _Bianca_ di lui figliuola, pure,
considerando che il Piccinino gli andava avanti nella grazia del duca,
e che a lui, e non a sè, verrebbe raccomandato il comando dell'armata,
antepose all'incertezza delle speranze dell'avvenire la certezza
dei presenti vantaggi: e tanto più perchè gli premeva di conservare
l'acquistato dominio della Marca, di tenersi amico il papa co'
Fiorentini, e di conservare il grado di gonfalonier della Chiesa[2700].
Pertanto si acconciò al servigio loro con ottocento cavalli e
cinquecento fanti. Il Simonetta[2701] parla di tre mila cavalli e di
mille fanti, e che ad esso conte Francesco fu promesso il generalato
dell'armata de' collegati. Da molto tempo signoreggiava la famiglia de'
_Varani_ in Camerino. Per opera di _Giovanni de Vitelleschi_ da Corneto
vescovo di Recanati, e poi patriarca d'Alessandria, personaggio che per
la sua superbia e crudeltà sfregiò di molto il pastorale e la mitra,
fu ucciso _Giovanni Varano_ da due suoi fratelli, e a _Pietro Gentile_
altro lor fratello dallo stesso Vitellesco tolta fu la vita. Non passò
molto che i due fratelli uccisori, cioè _Gentile Pandolfo e Berardo_,
furono trucidati dal popolo di Camerino: con che i Varani perderono
quella signoria, e i Camerinesi si fecero tributarii del conte
_Francesco Sforza_ con permissione di governarsi colle loro leggi.
V'ha chi mette questo fatto sotto il precedente anno. Per alcun tempo
avea _Amedeo VIII_ duca primo di Savoia e principe di Piemonte[2702]
gloriosamente e saviamente governati i suoi Stati, quand'ecco che nel
novembre dell'anno presente, dato un calcio alle grandezze terrene,
e rinunziato il governo ai due suoi figliuoli _Luigi_ e _Filippo_, si
ritirò in un romitaggio a Ripaglia presso il lago di Ginevra, ed ivi
istituì l'ordine di San Maurizio. Fra poco vedremo questo principe in
una positura ben diversa. Guerra intanto era nel regno di Napoli[2703].
Sovvertita la _regina Giovanna_ da' suoi consiglieri, cioè da gente
invidiosa del potere e delle ricchezze di _Gian Antonio Orsino_
principe di Taranto, ch'era allora il primo barone del regno, gli mosse
guerra. Il _re Lodovico d'Angiò_, dimorante allora in Calabria, per
ordine della regina menò contra di lui mille e cinquecento cavalli ed
altrettanti pedoni. Tre altri mila cavalli condusse a questa impresa
_Jacopo Caldora_, allora duca di Bari e signor dell'Abbruzzo; e la
regina vi mandò cinque altri mila cavalli. Contra di questo torrente
fece quanta difesa potè il principe di Taranto, aiutato da Gabriello
Orsino duca di Venosa suo fratello; pure passavano male i suoi affari,
ed era, dopo aver perduto alcune città, in pericolo di rimanere
spogliato di tutto, essendo anche stato assediato in Taranto. Ma
venuto il novembre, fu sorpreso da gagliarde febbri il re _Lodovico_,
ed, essendo passato al castello di Cosenza in Calabria, verso la metà
di quel mese passò a miglior vita: principe per le sue rare qualità
compianto da tutti, e spezialmente dalla regina, ben pentita d'averlo
trattato sì male per tanto tempo, con tenerlo lungi da sè. Aveva
egli sposata in questo o nel precedente anno _Margherita_ figliuola
del suddetto _Amedeo duca_ di Savoia, e sorella di _Maria duchessa_
di Milano, ed avea anche impiegata o gittata buona parte della dote
nella spedizione suddetta[2704]. Divenne poi questa principessa in
seconde nozze moglie di _Lodovico duca_ di Baviera, conte palatino
del Reno. Per la morte di questo principe, e perchè _Jacopo Caldora_,
sazio sino alla gola di prede, s'era ritirato a Bari, respirò alquanto
il principe di Taranto; e con quelle poche genti che avea, uscito in
campagna nel verno, in meno d'un mese ricuperò tutte le terre perdute:
frutto massimamente delle sue amabili maniere, e della sua onoratezza
e giustizia.

NOTE:

[2683] Raynaldus, Annal. Eccl.

[2684] Simonetta, Vit. Francisci Sfortiae, lib. 3, tom. 21 Rer. Ital.

[2685] Blondus, Dec. II, lib. 5.

[2686] Ammirat., Istor. di Firenze, lib. 20.

[2687] Raynaldus, Annal. Eccl. Blondus, et alii.

[2688] Johann. Stella, Annal. Genuens., tom. 17 Rer. Ital.

[2689] Anonimo, Ist. di Firenze, tom. 19 Rer. Ital.

[2690] Stephan. Infessuta Diar.

[2691] Petroni, Istor., tom. 24 Rer. Ital.

[2692] Simonetta, Vit. Francisci Sfortiae, lib. 3, tom. 21 Rer. Ital.

[2693] Cronica di Bologna, tom. 18 Rer. Ital.

[2694] Poggius, Histor., lib. 7, tom. 20 Rer. Ital. Bonincontrus,
Annal., tom. 21 Rer. Ital.

[2695] Ammirati, Istoria di Firenze, lib. 20.

[2696] Cronica di Bologna, tom. 18 Rer. Ital.

[2697] Cronica di Rimini, tom. 15 Rer. Ital.

[2698] Neri Capponi, Comment., tom. 18 Rer. Italic.

[2699] Ammirati, Istor. di Fir., lib. 20.

[2700] Sanuto, Istor. di Venez., tom. 22 Rer. Ital.

[2701] Simonetta, Vit. Francisci Sfortiae, lib. 3, tom. 21 Rer. Ital.

[2702] Guichenon, Hist. de la Maison de Savoye, tom. 1.

[2703] Giornal. Napol., tom. 21 Rer. Ital. Bonincont. Annal., tom. eod.

[2704] Guichenon, Hist. de la Maison de Savoje, tom. 1.




    Anno di CRISTO MCCCCXXXV. Indiz. XIII.

    EUGENIO IV papa 5.
    SIGISMONDO imperadore 3.


Confermarono in quest'anno i Veneziani e Fiorentini la lega loro per
dieci anni avvenire, per opporsi allora e dipoi agl'inquieti pensieri
del duca di Milano[2705]. Ma il manieroso _Niccolò marchese_ d'Este
e signor di Ferrara, eletto dalla provvidenza per dare ne' tempi
addietro la pace all'Italia, questa volta ancora si sbracciò per
ismorzar la nuova insorta guerra. Il credito della sua onoratezza in
sì fatti maneggi animò il papa e tutte le altre potenze guerreggianti
a compromettere in lui le lor differenze[2706]: laonde nel dì 10
d'agosto furono segnati gli articoli della pace, vantaggiosi al papa,
come si può vedere nella Storia del Biondo[2707]; per li quali cessò la
guerra di Romagna, Imola fu restituita al papa, e Bologna anch'essa si
ridusse alla di lui ubbidienza. Tornò allora in essa città _Antonio de'
Bentivogli_ capo di sua fazione con altri fuorusciti, e quantunque non
ribello del papa, anzi in addietro sempre a lui aderente, pure nel dì
23 di dicembre, per ordine di Baldassare di Offida ministro pontificio
essendo stato preso, gli fu iniquamente e senza misericordia tagliata
la testa. Per questo fatto tirannico fu vicina a ribellarsi di nuovo
la città di Bologna. Gran festa nel gennaio del presente anno[2708] fu
fatta in Ferrara per le nozze di _Lionello_, figliuolo del _marchese
Niccolò_ d'Este, con _Margherita_ figliuola di _Gian-Francesco da
Gonzaga_ marchese di Mantova. _Marsilio da Carrara_, unico figliuolo
legittimo di _Francesco II_ già signore di Padova[2709], fin qui
avea menata vita privata e quieta, guardandosi dall'insidie di chi
potea desiderar la sua morte. L'andò a cercare egli stesso nel marzo
di quest'anno coll'avere ordito in Padova un trattato con alcuni di
que' cittadini, che gli doveano aprire una porta e far ribellare la
città. Nell'andare colà, ossia che fosse tradito da un suo compadre,
oppure che i villani del Vicentino il riconoscessero, fu preso, e
pagò colla testa l'infelice esito de' suoi disegni: alla qual pena
soggiacquero ancora non pochi de' congiurati padovani. Prima poi che
seguisse la sopra mentovata pace[2710], il conte _Francesco Sforza_
generale della lega era venuto in Romagna colle sue genti con disegno
di opporsi a _Niccolò Piccinino_ spedito colà dal duca di Milano.
Per la di lui lontananza incoraggito _Niccolò Fortebraccio_ nemico
del papa, con una marcia sforzata arrivò addosso a _Leone Sforza_,
lasciato dal conte Francesco suo fratello a Todi con mille cavalli e
cinquecento fanti per guardia de' suoi Stati, e il fece prigione coi
più del suo seguito. Dopo di che stese le conquiste e i saccheggi nel
territorio di Camerino, minacciando anche il resto della Marca. Fu da
ciò obbligato il conte Francesco a volare colà. Spedito _Alessandro
Sforza_ suo fratello con _Taliano Furlano_ contra d'esso Fortebraccio,
che assediava allora Capo del Monte, su quel di Camerino attaccò la
battaglia. Andò in rotta l'armata di Fortebraccio, ed egli stesso
mortalmente ferito finì da lì a poco di vivere. Rallegrate le milizie
vincitrici del conte col ricchissimo bottino, furono appresso condotte
ad Assisi, già occupato dal suddetto Fortebraccio. Si rendè al papa
quella città, e Leone fratello del conte fu rimesso in libertà.

Ma quello che più strepitoso riuscì nell'anno presente ci vien
suggerito dalla Storia di Napoli[2711]. Poco stette la regina di
Napoli _Giovanna II_, inferma da qualche tempo, a tener dietro al
defunto suo figliuolo adottivo _Lodovico d'Angiò_. Mancò ella di
vita nel febbraio, con lasciar erede _Renato_ ossia _Rinieri d'Angiò
_fratello di Lodovico. Vi fu chi pretese ingiusto quel suo testamento.
Dimorando allora in Sicilia _Alfonso re d'Aragona_, teneva sempre
gli occhi aperti sopra i fatti del regno di Napoli, e già era nel suo
partito _Gian-Antonio degli Orsini_ principe di Taranto col duca di
Sessa e con altri baroni. Trovossi allora diviso il regno in varie
fazioni. _Papa Eugenio IV_, pretendendolo devoluto alla santa Sede,
non solamente spedì colà i monitorii, ma diede ordine a _Giovanni
Vitellesco_ di entrarvi coll'armi pontificie; nè gli mancava il suo
partito. La città di Napoli con assai altre città e baroni teneva
quello degli Angioini. E in terzo luogo, siccome ho detto, facendo il
re Alfonso valere l'adozione già di lui fatta, benchè ritrattata dalla
regina, ed assistito da molti di sua fazione, si mise in punto per
ottener colla forza ciò che gli era contrastato dalle altre contrarie
fazioni. Unita dunque una possente flotta, andò a sbarcare nel regno
di Napoli, e a congiugnersi col duca di Sessa: nel qual tempo _Jacopo
Caldora_ e _Michele Attendolo_ assediavano Capoa, occupata dalle
genti del principe di Taranto. Gran peso avrebbe dato alle armi del
re Alfonso l'acquisto di Gaeta città forte e mercantile: però la
strinse d'assedio per mare e per terra, e cominciò a bersagliarla
colle bombarde. Non sapendo i Gaetani, mal preparati alla difesa,
a chi ricorrere, spedirono per aiuto a Genova. Nemici capitali dei
Catalani erano da gran tempo i Genovesi; e questo motivo aggiunto
alle esortazioni del duca di Milano loro signore, che si dichiarava
malcontento del re Alfonso, bastò per muoverli[2712]. Dopo aver dunque
spedite due galee in soccorso di quella città, fecero un armamento
di tredici grosse navi sotto il comando di _Luca Asereto_, valente
maestro di guerra nelle armate di mare, e quello inviarono nel dì 22
di luglio alla volta di Gaeta. Appena ebbe l'animoso re Alfonso inteso
l'avvicinamento di questa flotta, che in persona salì sulla propria,
e si dispose per incontrare i nemici. Era essa composta di quattordici
grosse navi e di undici galee, sopra le quali lo stesso re con tutta la
nobiltà sua e dei baroni regnicoli, e con circa undici mila combattenti
andarono come ad un sicuro trionfo, stante la troppa loro superiorità
di forze. Le grida e le ingiurie, colle quali assalirono l'armata
genovese, diedero, nel dì cinque d'agosto verso l'Isola di Ponza il
principio alla terribil battaglia che quasi dal nascere del sole durò
sino al suo tramontare. In essa fecero di grandi prodezze le milizie
del re Alfonso; ma non si può abbastanza descrivere la bravura de'
Genovesi, a' quali venne fatto di pienamente sconfiggere la contraria
armata[2713], e di far prigione lo stesso re _Alfonso, Giovanni re
di Navarra_ ed _Arrigo gran mastro_ di San Jacopo suoi fratelli,
_Gian-Antonio Orsino_ principe di Taranto, _Jacopo Marzano duca_ di
Sessa, _Angelo Gambatesa conte_ di Campobasso, _Onorato Gaetano conte_
di Morcone, ed altri non pochi signori, de' quali tralascio il nome.
Delle quattordici navi del re una sola si salvò, in cui era l'infante
_don Pietro_ suo fratello.

Questa insigne vittoria di mare animò _Francesco Spinola_ ed _Ottolino
Zoppo_, che pel duca di Milano difendeano Gaeta, a tentare anch'essi
la lor fortuna; ed usciti colle lor genti contra degli assedianti,
vi diedero dentro, e li misero in rotta: con che restò interamente
libera quella città. Ciò fatto, i vittoriosi Genovesi, bruciate le
navi prese, e ritenuti i soli gran signori, fecero vela alla volta
di Genova, senza volersi mettere ad altra impresa. Colà giunti, ed
informato _Filippo Maria duca_ di Milano di quel prospero avvenimento,
volle che si conducessero a Milano tutti i prigioni. Ossia che i
consigli del _Piccinino_ od altri motivi politici avessero forza
nell'animo del duca; oppure che il re Alfonso, principe di mirabil
senno ed eloquenza, sapesse ben valersi della sua lingua e delle
sue proferte in tal congiuntura, certo è che il duca il trattò come
amico, e magnificamente l'alloggiò; e, fatta lega con lui, da lì
a poco tempo il rimise in libertà con tutti i suoi. Portata questa
nuova a Genova, se ne alterò sì forte quel popolo tra per l'odio loro
a' Catalani, e per vedere sì miseramente perduto il frutto della lor
vittoria, giacchè senza alcun riscatto, senza alcun vantaggioso patto
per loro fu rilasciato Alfonso con tanta baronia, che fin d'allora
cominciò a macchinar la risoluzione di sottrarsi al dominio del duca,
di cui peraltro erano malsoddisfatti, perchè loro non avea mantenuti
i patti[2714]. Pertanto, nel dì 12 di dicembre, prese le armi, e
gridando: _Viva la libertà_, si sollevarono, ed uccisero _Obizzino_
ossia _Pacino da Alzate_ ossia _Alciato_, governator della città, e
scossero affatto il giogo duchesco. Questo guadagno fece colla sua
generosità il duca di Milano. Aveano intanto i Napoletani[2715] spediti
messi per chiamare a Napoli _Renato d'Angiò_ conte di Provenza, a cui
diedero il titolo di re. Ma accadde ch'egli era stato fatto prigione
in una battaglia da _Filippo duca_ di Borgogna; nè potendo venire,
spedì la _regina Isabella_ sua moglie, erede del ducato di Lorena e
principessa di gran saviezza, con _Luigi_ suo secondogenito, chiamato
principe di Piemonte. Venne essa; fu ricevuta con onore in Gaeta, e
molto più in Napoli; ed avuta ubbidienza da molte altre città, spedì
_Micheletto Attendolo_ col figliuolo _Luigi_ in Calabria, provincia
che in breve fu ridotta alla divozione di lei. Ma _don Pietro_ infante,
avuto ordine dal _re Alfonso_ suo fratello, dopo la sua liberazione, di
venirlo a prendere, passando con undici galee davanti a Gaeta nel dì di
Natale, e saputo che per la peste vi era restata poca guarnigione, se
ne impadronì; e fermatosi quivi, inviò i legni a levare il fratello.
Nè si dee tacere[2716] che il _patriarca Vitellesco_, trovandosi nel
dì 31 d'agosto a campo contra del _prefetto_ a Vetralla, l'ebbe per
tradimento in mano, e gli fece tosto mozzare il capo nella piazza di
Soriano. Continuava intanto il concilio di Basilea, col consenso bensì
del papa, ma non senza quotidiani disgusti del medesimo pontefice, che
specialmente s'ebbe a male nell'anno presente che que' Padri avessero
abolite le annate de' benefizii, pretendendo essi che puzzassero di
simonia, e data con ciò una fiera stoccata all'erario pontificio, il
popolo di Fabriano si sollevò in questo anno[2717] contro a _Tommaso
Chiavelli_ tiranno della lor città, e dopo fatto un orrido macello di
lui e di tutta la sua famiglia, si diedero al conte _Francesco Sforza_,
che vi mise presidio.

NOTE:

[2705] Raynaldus, Annal. Eccles.

[2706] Cronica di Bologna, tom. 18 Rer. Ital.

[2707] Blondus, Dec. II, lib. 7.

[2708] Cronica di Ferrara, tom. 24 Rer. Ital.

[2709] Sanuto, Istor. Venet., tom. 22 Rer. Ital.

[2710] Simonetta, Vit. Francisci Sfortiae, lib. 3, tom. 21 Rer. Ital.

[2711] Giornal. Napolet., tom. 21 Rer. Ital.

[2712] Johannes Stella, Annal. Genuens., tom. 17 Rer. Ital.

[2713] Simonetta, Vit. Francisci Sfortiae, tom. 21 Rer. Ital. Petroni,
Istor., tom. 24 Rer. Ital.

[2714] Corio, Istoria di Milano.

[2715] Giornal. Napolet., tom. 21 Rer. Ital.




    Anno di CRISTO MCCCCXXXVI. Indiz. XIV.

    EUGENIO IV papa 6.
    SIGISMONDO imperadore 4.


Fin qui avea _papa Eugenio_ tenuta la sua residenza in Firenze,
onorato e rispettato da quel popolo, a cui non poco tornava il conto
d'aver presso di sè la corte pontificia. I Romani, all'incontro, che
dopo la fuga del medesimo papa, oltre al provare un cattivo governo,
miravano crescere ogni di più la lor povertà[2718], perchè privi delle
rugiade papali, gli spedirono nel gennaio di quest'anno ambasciatori,
pregandolo con tutta la sommessione a ritornarsene alla sua sede. Ma
il pontefice, troppo ricordevole del recente affronto a lui fatto, li
mandò in pace senza volerli consolare. All'incontro, considerando più
convenevole alla sua dignità l'abitare in una città propria, che in
casa altrui, prese la risoluzione di trasferirsi a Bologna. Si mosse
dunque da Firenze nel dì 18 d'aprile[2719], e nel dì 22 fece la sua
solenne entrata in essa città di Bologna. Qualche dissapore poi dovette
insorgere fra esso pontefice e il conte _Francesco Sforza_, il quale
colle sue genti era in Romagna. Per ordine del medesimo Eugenio[2720]
avea questi fatto l'assedio di Forlì, e costretto _Antonio degli
Ordelaffi_ a dimettere quella città, che tornò all'ubbidienza
pontificia nel dì 24 di luglio. Perciò andavano tutte le cose a seconda
dei desiderii d'Eugenio, se non che gli stava sul cuore la marca
d'Ancona posseduta da esso conte, e cominciò a pentirsi d'avergliene
conceduto il vicariato. Questo fu creduto il motivo per cui si diede
a cercar da lì innanzi le vie di abbatterlo. Fece in questo mentre
guerra ai conti di Cunio, e, tolta loro la nobil terra di Lugo, la
donò a _Lionello_ figliuolo di _Niccolò Estense_ marchese di Ferrara.
Baldassare da Offida podestà di Bologna, uomo scelleratissimo, fu
il suo generale oppur commessario a tale impresa; nè il conte vi
fu invitato. Solamente egli vi mandò parte delle sue truppe senza
poi poterle riavere. Se l'intendeva costui con _Niccolò Piccinino_,
generale del duca di Milano, emulo, anzi nemico del conte, il quale si
trovava allora a Parma con gran gente, sollecitandolo affinchè venisse
contra del medesimo conte. Andava allora anche il papa d'accordo col
duca di Milano. Nè questo gli bastò. Avendo saputo che esso conte
dimorava senza sospetto e guardie a Ponte Polledrano, perchè gli
erano ignoti i pensieri del papa, si mise in procinto di sorprenderlo
quivi, e di farlo prigione nel dì 24 di settembre[2721]. Fu per buona
ventura segretamente avvisato il conte da _Niccolò cardinale_ di
Capoa di quel che si tramava contra di lui; nè tardò a muoversi di
là, e a deludere il disegno di chi gli volea male. Ma intercette poi
lettere dell'Offida al Piccinino, tendenti alla propria rovina, senza
potersi più contenere, segretamente messe in marcia le sue truppe,
gli fu all'improvviso addosso, lo sconfisse, e spogliò quanti erano
con lui. Se ne fuggì l'Offida a Budria; ma, colà portatosi il conte,
l'ebbe nelle mani, e il mandò poi prigione nel girone di Fermo, dove
lo scellerato fece quel fine che avea meritata la sua vita. Non mancò
_papa Eugenio_ di mandar persone al conte per certificarlo che senza
sua contezza l'Offida gli avea tramute quelle insidie; ma Francesco
credette quello che a lui parve.

Per la perdita di Genova non si sapea dar pace _Filippo Maria duca_
di Milano[2722]. Subito che la stagion lo permise, spedì _Niccolò
Piccinino_ a quella volta coll'armata, sperando di ricuperar la città,
giacchè si sosteneva tuttavia in mano delle sue genti il Castelletto.
Ma Niccolò non giunse a tempo; il Castelletto assediato, e con più
assalti tentato dal popolo di Genova, prima ch'egli giugnesse, capitolò
la resa, con che svanirono tutte le speranze del duca. Voltò il
Piccinino le armi contro la riviera d'occidente, con saccheggiar tutto
il paese; assediò la città d'Albenga, ma non gli riuscì di mettervi
dentro i piedi. In questo mentre i Genovesi aveano creato loro doge
_Isnardo Guarco_, che non durò se non sette giorni in quella dignità,
perchè _Tommaso da Campofregoso_ il cacciò di sedia, e si fece di nuovo
proclamar doge. Entrarono poscia i Genovesi in lega co' Veneziani e
Fiorentini. Veduto che ebbe _Niccolò Piccinino_ che nulla di sodo si
potea conquistare nel Genovesato, passò, d'ordine del duca, in Toscana,
giacchè i fuorusciti di Firenze con lusinghiere speranze gli faceano
credere sicuri molti vantaggi. Ma non dormivano i Fiorentini[2723].
Presero essi al loro soldo, e con titolo di generale, il conte
_Francesco Sforza_, il quale non tardò a comparire colà colle sue
soldatesche, e andò a postarsi a Santa Gonda per impedire il passaggio
dell'Arno al Piccinino, arrivato sul Lucchese. Niun tentativo fu
fatto da esso Piccinino, eccettochè contro la terra di Barga, che egli
assediò durante il verno. Ma avendo i Fiorentini dato ordine al conte
Francesco di darle soccorso[2724], egli spedì colà _Niccolò da Pisa_,
_Pietro Brunoro_ e _Ciarpellione_ con due mila e cinquecento uomini,
che nel dì 8 di febbraio dell'anno seguente misero in rotta Piccinino,
e fra gli altri fecero prigione _Lodovico Gonzaga_, figliuolo di
_Gian-Francesco marchese_ di Mantova, il qual poscia volle militare
sotto le bandiere sforzesche. Imbarcatosi intanto il _re Alfonso_ nelle
galee speditegli da _don Pietro_ suo fratello, con esse giunse nel dì
2 di febbraio a Gaeta[2725]. Quivi s'andò disponendo per far guerra
nel regno. _Jacopo Caldora_ duca di Bari era il solo, in cui avessero
speranza i Napoletani. Ma costui, avvezzo a pensare più a' proprii che
agli altrui vantaggi, ito in Abbruzzo per raunar gente, sì fattamente
disgustò quei popoli, che Sulmona, Cività di Penna ed altre terre
alzarono le insegne del re di Aragona. Tornò poi Sulmona all'ubbidienza
del _re Renato_, e Cività di Penna presa dal Caldora fu messa a sacco.
Portò esso Caldora la guerra dipoi in Puglia contro del principe di
Taranto, con assediar Barletta e Venosa, ma senza profitto. _Menicuccio
dall'Aquila_, che avea preso soldo nell'esercito del re d'Aragona,
prese Pescara: lo che fu cagione che anche la città di Chieti si
ribellasse; e, quantunque il Caldora mettesse il campo a questa città,
pure altro non potè fare che saccheggiar il paese d'intorno. _Giovanni
dei Vitelleschi_ patriarca di Alessandria in questi tempi, dimentico
della cherica, la facea da generale d'armata pel sommo pontefice.
Essendochè i Colonnesi e Savelli inquietavano forte Roma[2726], portò
loro addosso nel mese di marzo la guerra, con prendere e disfare
Savello, Albano ed altre loro terre. Assediò Palestrina; nè di quella
sola s'impadronì, ma anche di Zagarolo, e d'altre terre di _Lorenzo
Colonna_, costringendolo a ricoverarsi a Terracina. Quel che è più,
il _conte Antonio da Pontadera_, condottier d'armi, che teneva in
ischiavitù la Campagna di Roma, nel dì 15 di maggio restò dalle genti
d'esso patriarca sbaragliato e preso. Fu condotto a Piperno, dove,
per ordine del patriarca, gli fu mozzato il capo. Queste prodezze del
Vitellesco, e molte altre terre da lui prese e saccomanate, tuttochè
non molto convenevoli a persona di chiesa, pure portarono la pace e
quiete a Roma, e ai suoi contorni; di modo che, essendo egli andato a
Roma nel dì 29 d'agosto, dal popolo romano fu ricevuto come in trionfo,
e gli furono anche donati mille e ducento fiorini in una coppa d'oro.
Per questo andò crescendo la di lui superbia, con divenir non di meno
maggiore la sua crudeltà.

NOTE:

[2716] Petroni, Istoria, tom. 24 Rer. Ital.

[2717] Simonetta, Vit. Francisci Sfortiae, lib. 3, tom. 21 Rer. Ital.

[2718] Petroni, Istor., ubi supra.

[2719] Cronica di Bologna, tom. 18 Rer. Ital.

[2720] Simonetta, Vit. Francisci Sfortiae, lib. 3, tom. 21 Rer. Ital.

[2721] Cronica di Bologna, tom. 18 Rer. Ital. Cronica di Rimini, tom.
15 Rer. Ital.

[2722] Giustiniani, Istor. di Genova.

[2723] Ammirat., Istoria di Firenze, lib. 20.

[2724] Simonetta, Vit. Francisci Sfortiae, lib. 3, tom. 21 Rer. Ital.
Corio, Istor. di Milano.

[2725] Giornal. Napolet., tom. 21 Rer. Ital.




    Anno di CRISTO MCCCCXXXVII. Indiz. XV.

    EUGENIO IV papa 7.
    SIGISMONDO imperadore 5.


S'andarono sempre più imbrogliando gli affari del papa col concilio di
Basilea. Pretendeano que' Padri non solamente di riformar la Chiesa,
che ne abbisognava allora non poco, e i papi medesimi, ma voleano in
tutto e per tutto farla da papi, anzi da più dei papi: cosa che Eugenio
non volea sofferire. Andò sì innanzi il riscaldamento degli animi,
che il concilio giunse a citare il papa a rispondere a varie accuse
proposte contra di lui per cagion delle riserve dei benefizii, delle
annate, del non ammettere le elezioni, di praticare apertamente, come
essi diceano, la simonia, e sopra altri punti[2727]. Dal che irritato
Eugenio pubblicò una bolla, con cui dichiarò sciolto il concilio in
Basilea, e determinò Ferrara pel luogo, dove si avea da tenere da
lì innanzi il concilio, al quale ancora invitò i Greci. Intanto il
_patriarca Vitellesco_, che nel precedente anno avea tolto Palestrina
a _Lorenzo Colonna_, nel dì 20 di marzo mandò colà guastatori che
interamente la diroccarono e spianarono, sicchè rimase affatto
disabitata e un mucchio di pietre. E di questo ancora, perchè creduto
ordinato dal papa, fu fatto a lui un reato dai Padri del suddetto
concilio. Tenea mano a questa discordia _Alfonso re d'Aragona_. Non
avendo _papa Eugenio_ voluto accordargli l'investitura del regno di
Napoli, richiesta da lui parte colle preghiere e parte colle minaccie,
siccome quegli che già favoriva il partito del _re Renato_ d'Angiò:
Alfonso si voltò apertamente contra d'esso Eugenio, e fece di grandi
offerte al concilio per torre Roma al pontefice. Parea intanto che
prosperassero gli affari d'esso Alfonso nel regno di Napoli[2728],
perchè i conti di Nola e di Caserta seguirono le di lui bandiere. Il
perchè la _regina Isabella_, conosciuta vana per allora la speranza di
veder liberato il _re Renato_ suo marito dalla prigionia, ricorse per
aiuto al papa; e questi ordinò al patriarca di passar colà con tutte
le sue forze. Nel mese d'agosto entrò egli nel regno, e, dopo avere
preso Capperano, s'impadronì di Venafro, di Santo Angelo, Rupecanina
e Piedimonte, e poscia se ne andò a Napoli a visitar la regina, da cui
ricevette grande onore e danaro per pagar le truppe. Partitosi di colà
senza perdere tempo, ridusse all'ubbidienza della regina il conte di
Caserta, e poi prese Montesarchio. Alle istanze del re Alfonso si mosse
in questi tempi _Gian Antonio Orsino_ principe di Taranto con un corpo
di truppe, e il concerto era di prendere in mezzo il patriarca; ma
questi, più astuto di loro, andò a trovare il principe a Monte Fuscolo,
gli diede una rotta, e il fece prigione con assai altri baroni.
L'onore e le carezze usate dal papa all'Orsino prestarono motivo a
molti di credere che prima d'allora fossero d'accordo insieme[2729].
Si staccò il principe infatti dal re Alfonso, e si unì col patriarca,
il quale in premio della sua bravura meritò in quest'anno la porpora
cardinalizia da papa Eugenio. Ma non andò molto, che nacquero disgusti
fra esso patriarca e la regina; nè fra il principe di Taranto e
_Jacopo Caldora_ si rimise buona amicizia, di maniera che niun d'essi
si fidava dell'altro; e fu anzi creduto che il patriarca e il Caldora
apertamente fossero divenuti nemici. Ma avendo il re Alfonso assediata
e quasi ridotta all'agonia la città d'Aversa, la regina scrisse
lettere calde al patriarca e al Caldora, acciocchè la soccorressero.
Allora fu che questi due personaggi comparvero anima e corpo insieme,
e tutti e due nella vigilia di Natale mossero le lor armi alla volta
d'Aversa. Tuttochè il re Alfonso da più di uno fosse avvertito che
frettolosamente costoro marciavano contra di lui, nol sapea credere; e
tanto indugiò, che quasi il sorpresero a tavola. Ebbe tempo da fuggire
a Capua; ma andò in rotta tutta la sua gente; molti ne furono presi,
ed interamente il bagaglio restò preda dei ben venuti e degli Aversani.
Contuttociò essendo divampata la nemicizia fra il principe di Taranto e
il Caldora, e non potendo il patriarca ricevere rinforzo nè dall'uno nè
dall'altro, fu ridotto a mal partito, in guisa che, presa una picciola
barca, in quella s'imbarcò e passò a Venezia, e di là poi a Ferrara,
dove vedremo che si trasferì anche papa Eugenio. Quasi tutta la sua
gente abbandonata prese soldo nell'armata di Jacopo Caldora, grande
imbroglione, e di fede sempre incerta in quello sconvolgimento del
regno.

Nel verno dell'anno presente[2730] _Niccolò Piccinino_ s'era
impadronito di Sarzana e d'altre terre della Lunigiana; ma uscito
in campagna nell'aprile il conte _Francesco Sforza_ generale de'
Fiorentini con cinque mila cavalli e tre mila fanti, poco stette a
ricuperar que' luoghi. Mossero in quest'anno anche i Veneziani guerra
al duca di Milano, e cominciarono a far delle istanze ai Fiorentini
per avere al comando della loro armata il suddetto conte Francesco,
giacchè _Gian-Francesco_ (e non già _Lodovico_, come vuole il Sanuto)
marchese di Mantova lor generale, sdegnato perchè s'avvide d'essere in
sospetto la sua fedeltà presso quel senato, proponeva di rinunziare il
bastone. Ma anche ai Fiorentini premeva di ritenere in Toscana questo
gran capitano per la voglia e speranza che nudrivano dell'acquisto di
Lucca, città come abbandonata, per essere stato richiamato dal duca in
Lombardia il Piccinino[2731]. Cominciò per questo ad alterarsi la buona
armonia fra essi Veneziani e Fiorentini. Presa non di meno che ebbe il
conte Francesco la maggior parte delle castella del Lucchese[2732], e
piantate alcune bastie intorno a Lucca, sen venne di qua dall'Apennino
sul Reggiano colle sue truppe per accudire al servigio de' Veneziani;
ma perchè essi nol poterono smuovere dal suo proponimento di non
voler passare oltre Po, così portando i capitoli della sua condotta,
disgustato di loro, perchè nol voleano pagare, se ne tornò in Toscana,
dove passò il rimanente dell'anno. Poca felicità ebbero in quest'anno
l'armi venete contra del duca di Milano. _Niccolò Piccinino_ li
travagliò assaissimo sul Bergamasco, dove prese alcune castella. E nel
dì 20 di marzo diede una fiera spelazzata all'esercito loro presso il
fiume Adda, dove, secondo gli Annali di Forlì[2733], circa tre mila
soldati veneziani restarono o annegati o presi. Similmente nel dì 20 di
settembre[2734] riuscì ad esso Piccinino di sconfiggere la loro armata
con prendere molti uomini di taglia, e buona parte del bagaglio e delle
artiglierie. Questi furono i motivi per li quali il senato veneto mise
in dubbio la fede del marchese di Mantova. Ma non fu per ora accettata
la rinunzia del marchese di Mantova; e perch'egli se ne andò a casa, fu
eletto da' Veneziani per vicegenerale il _Gattamelata_. Mancò di vita
nel dì 8 di dicembre dell'anno presente[2735] _Sigismondo imperadore_,
lasciando dopo di sè una gloriosa memoria d'essere stato principe
piissimo, prudentissimo, e di liberalità che s'accostava all'eccesso,
massimamente verso de' poveri. Fu non di meno notata da Enea
Silvio[2736] la di lui incontinenza; del qual vizio macchiò sopra modo
la propria fama anche _Barbara_ Augusta di lui moglie. Lasciò erede de'
suoi regni di Boemia ed Ungheria _Alberto duca_ d'Austria genero suo.
Se crediamo al Rinaldi[2737], ribellatosi in quest'anno a _papa Eugenio
Pirro abbate_ casinense, castellano della fortezza di Spoleti, fu quivi
assediato dagli Spoletini. In aiuto di lui chiamato nel mese di maggio
_Francesco_ figliuolo di _Niccolò Piccinino_, costui, a tradimento
entrato nella città, la mise a sacco, colla morte ancora di molti di
que' cittadini. Ma il Simonetta[2738] riferisce questo fatto all'anno
seguente, e con più ragione.

NOTE:

[2726] Petroni, Istor., tom. 24 Rer. Ital. Bonincontrus, Annal., tom.
21 Rer. Ital.

[2727] Raynaldus, Annal. Eccles.

[2728] Giornal. Napolet., tom. 21 Rer. Ital.

[2729] Bonincontrus, Annal., tom. 21 Rer. Ital.

[2730] Ammirati, Istor. Fiorent., lib. 21.

[2731] Poggius, Histor., lib. 7, tom. 20 Rer. Ital.

[2732] Simonetta, Vit. Francisci Sfortiae, tom. 21 Rer. Ital.

[2733] Annal. Foroliviens., tom. 22 Rer. Ital.

[2734] Sanuto, Istor. Ven., tom. eod. Cron. di Rimini, tom. 15 Rer.
Ital.

[2735] Bonincontrus, Annal., tom. eod.

[2736] Æneas Sylvius, Histor. Bohem. Krantzius, Thrithem., et alii.

[2737] Raynaldus, Annal. Eccles.




    Anno di CRISTO MCCCCXXXVIII. Indiz. I.

    EUGENIO IV papa 8.
    ALBERTO re de' Romani 1.


Diedesi principio nel dì 8 di questo anno al concilio generale intimato
da _papa Eugenio IV_ in Ferrara, di cui fu presidente il piissimo
cardinale _Niccolò Albergati_[2739]. Nella prima sessione, tenuta
da pochi prelati, si dichiarò terminato il concilio di Basilea, e
furono annullati assai decreti da esso fatti senza l'approvazione del
papa. Per maggiormente accreditar questa sacra raunanza il pontefice
Eugenio volle intervenirvi in persona, e però, partito da Bologna, fece
nel dì 27 d'esso mese la sua solenne entrata in Ferrara, addestrato
dal _marchese Niccolò_ d'Este; e poscia continuò le sessioni, per
distruggere ciò che andavano tessendo i vescovi tuttavia ostinati nel
concilio di Basilea. Invitati avea Eugenio a Ferrara i Greci, che
già si mostravano propensi all'unione colla Chiesa latina, perchè
ne speravano soccorsi contra de' Turchi, i quali già minacciavano
l'ultimo sterminio all'imperio cristiano di Oriente[2740]. In fatti
nel dì 4 di marzo giunse a Ferrara _Giovanni Paleologo_ imperadore de'
Greci, che fu accolto con sommo onore dai cardinali e dal marchese.
Magnifico ancora era dianzi stato l'accoglimento fatto a lui in Venezia
da quella repubblica. Comparve poscia a Ferrara anche il patriarca
di Costantinopoli nel dì 8 di marzo, trattato anch'egli con grande
onorificenza. Questi menò seco molti vescovi ed arcivescovi greci. Si
cominciarono dunque le conferenze intorno agli articoli di domma e di
disciplina, per li quali erano discordi le Chiese greca e latina; e
furono tenute molte sessioni con dispute calde fra le due nazioni. Nel
qual tempo al dispetto del sommo pontefice continuando i vescovi di
Basilea il loro concilio, giunsero sino a formare un decreto, in cui
si attribuirono l'autorità di sospendere l'autorità e giurisdizione
di papa Eugenio, ed anche di processarlo. _Alberto duca_ d'Austria,
siccome erede del defunto _imperador Sigismondo_, per essere marito di
_Isabella_ di lui figliuola, nel dì primo di quest'anno fu coronato re
d'Ungheria insieme colla moglie[2741]. Susseguentemente dagli elettori
nella città di Francoforte nel dì 20 di marzo fu concordemente eletto
re de' Romani, e poco dappoi coronato in Aquisgrana. Ebbe dei contrasti
per la corona di Boemia, di cui non di meno restò pacifico possessore:
con che la già grande potenza dei duchi d'Austria crebbe di molto,
ma per poco tempo a cagione della corta vita di questo principe. Mal
soddisfatti si trovavano i Fiorentini della lor lega co' Veneziani,
parendo loro che quelli pensassero unicamente al loro vantaggio,
come era succeduto in addietro, e neppure avessero caro che Lucca
venisse alle lor mani[2742]. Spedirono a Venezia _Cosimo de Medici_;
nè spediente vi fu per una buona concordia; sicchè raffreddossi forte
la loro lega. Anzi il Sanuto[2743] scrive che questa andò per terra.
Intanto il _duca Filippo Maria_ inviò lettere e messi in Toscana al
conte _Francesco Sforza_ per ritrarlo al suo servigio: al qual fine
principalmente fu adoperata la possente batteria delle nozze con lui di
_Bianca_ unica figliuola del duca medesimo, non però atta per anche al
matrimonio, che gli si faceano credere immancabili. Inoltre il pregò
d'interporsi coi Fiorentini, acciocchè lasciassero in pace la città
di Lucca, raccomandata ad esso duca: altrimenti non poteva dispensarsi
dall'inviare colà l'armi sue per liberarla dai loro insulti. Accordossi
il conte col duca, e i Fiorentini, che di buon'ora s'erano accorti
del maneggio, e lo riseppero anche dal conte, che era signor saggio e
d'onore, presero anch'essi il partito di levar le offese da Lucca nel
dì 28 di marzo, e di trattar accordo coi Lucchesi. In fatti, essendo
intervenuti gli ambasciatori del duca, ne seguì pace, con restare a
Lucca il solo piano di sei miglia, e il resto delle castella prese in
potere de' Fiorentini: pace perciò molto disgustosa ai Lucchesi, ma
necessaria in sì scabrose contingenze alla lor salvezza.

_Filippo Maria Visconte_ fu principe professore d'una strana politica.
Prometteva oggi per mancar di fede domani. Le vampe della vendetta e
dell'ambizione tali erano in lui, che per qualunque pace non mai si
estinguevano in suo cuore. Perciò familiari a lui erano le finzioni e
le cabale per offendere altrui, e per mostrarsi innocente di quelle
offese. S'era egli pacificato con _papa Eugenio_; ma si vide ben
presto sollecitare ed animare per mezzo de' suoi ambasciatori il
concilio di Basilea contra di lui. Peggio poi fece, siccome fra poco
dirò. Avea tirato dalla sua di nuovo il conte _Francesco Sforza_ con
tale apparenza di voler effettuare il matrimonio di sua figliuola con
lui, ch'era fin giunto a far tagliare le vesti e a pubblicar l'invito
per quelle nozze; eppure era dietro a burlarlo. Si mostrava eziandio
in apparenza amicissimo del _re Alfonso_; ma perchè il re non avea
eseguito quanto largamente gli avea promesso in Milano, l'odiava, e
sembrava sospirare la di lui rovina. Adunque per soddisfare a queste
segrete passioni, facendo vista che Francesco Sforza fosse in sua
libertà, gl'insinuò occultamente di passare con pretesti nel regno di
Napoli a sostenere il partito del _re Renato_ d'Angiò, e pubblicamente
il pregò nel medesimo tempo[2744] di non offendere il re d'Aragona,
come considerato da lui pel maggiore amico ch'egli avesse al mondo.
Fece nello stesso tempo credere ad Alfonso d'essere con lui[2745],
coll'inviare _Francesco_ figliuolo di _Niccolò Piccinino_ con un
corpo di truppe, in aiuto del re medesimo. Ma costui giunto che fu ad
Ascoli, unito coi fuorusciti di quella città, si perdè a saccheggiar
quel paese, e, se non era il conte Francesco che inviasse soccorso a
quei cittadini, Ascoli si perdeva. Tentò il giovane Piccinino anche
Fermo; ma, essendo stato spedito dal conte Francesco colà _Taliano
Furlano_, desistè dall'impresa. Quello onde si dolse non poco il conte
Francesco, fu che per ordine del duca di Milano il Piccinino suddetto
esibì sì vantaggiose condizioni ad esso Taliano, che lo staccò dal suo
servigio e il trasse a quello del duca. Unito poscia con esso Taliano e
coi Camerinesi, fece guerra alle terre del conte Francesco. E in tale
occasione fu, secondo Simonetta, e per attestato ancora della Cronica
di Rimini[2746], che Francesco Piccinino col suddetto Taliano, chiamato
in aiuto dell'_abbate di Monte Casino_, ch'era assediato nella fortezza
di Spoleti, entrò in quella città e la mise barbaramente a sacco,
senza perdonare neppur ai luoghi sacri, come all'anno precedente ci
fece sapere il Rinaldi. Passò intanto dalla Toscana nell'Umbria colle
sue valorose milizie il conte Francesco Sforza. Venne alle sue mani
Assisi. Erano i Norcini allora addosso ai Cerelani; li mise in rotta un
corpo di gente ch'esso conte spedì contra di loro, e forzogli ancora
ad implorar misericordia. Era parimente ribello del papa _Corrado dei
Trinci_ signor di Foligno. Tal terrore gli misero l'armi del conte,
che mandò immantenente a raccomandarsi, e si sottomise agli ordini del
sommo pontefice. Marciò poscia il conte nel regno di Napoli, e fece
guerra a _Josia Acquaviva_ aderente del re Alfonso, con impadronirsi
di varie di lui terre sino al fiume Pescara, e insieme della città di
Teramo. Gran confusione si mirava allora nel regno di Napoli[2747]. Era
riuscito all'assennato _re Alfonso_ di attaccar di nuovo al suo partito
il principe di Taranto, il conte di Caserta ed altri baroni, e in bella
positura si trovavano i suoi affari. Ripigliarono poi migliore aspetto
quei del _re Renato_, perch'egli sciolto dalle prigioni del duca di
Borgogna col riscatto di ducento mila dobble d'oro, per la qual somma
fu necessitato ad impegnare Stati ed amici, finalmente nel dì 19 di
maggio arrivò a Napoli con dodici galee ed altri pochi legni, e fu con
somma allegrezza accolto da quel popolo. Ma egli era povero; nè uscendo
dalla sua borsa le aspettate rugiade, si raffreddò in breve la stima
e l'amore de' Napoletani verso di lui. Ai suoi servigi si esibì pronto
con tutte lo sue soldatesche _Jacopo Caldora_; e _Micheletto Attendolo_
suo generale anch'egli si accinse vigorosamente alla di lui difesa.
Ora il _re Alfonso_, per indebolire i suoi avversarii, calde lettere in
primo luogo scrisse al duca di Milano, pregandolo di interporre i suoi
uffizii presso il _conte Francesco_, acciocchè non gli fosse nemico.
E il duca intenerito non mancò di farlo, anzi per questo scrisse
anche ai Fiorentini che pagavano il conte, pregandoli di richiamarlo,
usando eziandio minaccie, se nol faceano. Intervennero appresso altre
mutazioni, per le quali infatti il conte ebbe da ritirarsi dal regno
di Napoli. Secondariamente il re Alfonso, affine di allontanare il
Caldora dal re Renato, marciò con tutte le sue forze in Abbruzzo; ebbe
Sulmona, e mise il terrore per tutta quella provincia. Accorso colà
Jacopo Caldora, fu a fronte del re; e, benchè egli fosse inferiore di
forze, il tenne a bada con fargli credere di volersi accordar seco;
tanto che il re Renato con Michele Attendolo venne ad unirsi seco
nel dì 19 d'agosto. Era la loro armata di dieciotto mila persone; e
però mandarono il guanto della disfida al re Alfonso, che lietamente
l'accettò; ma per risposta mandò che gli aspettava in Terra di Lavoro,
e quivi sarebbe venuto al fatto d'armi. Dopo di che, sapendo che poca
gente d'armi si trovava in Napoli, passò colà, e nel dì 27 di settembre
l'assediò per mare e per terra, facendo ben giocare le artiglierie. Vi
stette sotto trentasei giorni; nel qual tempo una palla di bombarda
sparata dai Napoletani percosse di balzo in testa l'infante _don
Pietro_, fratello d'esso Alfonso, e il fece cader morto con incredibil
cordoglio del medesimo re e di tutti i suoi. Perdute perciò le speranze
di vincere quella città, Alfonso se ne tornò a Capoa; e il re Renato
nel dì 9 di dicembre rientrò in Napoli.

Diede maggiormente a divedere in quest'anno il sempre inquieto duca
di Milano qual fosse l'animo suo verso _papa Eugenio IV_[2748].
Imperciocchè, mentre esso pontefice era intento in Ferrara al concilio,
spedì nel dì 24 di marzo sul Bolognese _Niccolò Piccinino_ suo generale
con gran corpo d'armati. Andò costui girando per quei contorni,
finchè ebbe, con gli Zambeccari ed altri amici de' Bentivogli ben
concertato d'insignorirsi della stessa città di Bologna. In fatti
nella notte antecedente al dì 21 di maggio, rotta la porta di San
Donato, egli v'entrò colle sue genti, e ne prese il dominio per sè,
con aver ben trattati que' cittadini. Fu cagione questo avvenimento
che anche Imola e Forlì si ribellassero alla Chiesa[2749], e il simile
fecero tutte le castella di que' contadi. Entrò in Forlì _Antonio
degli Ordelaffi_, e ne ripigliò la signoria; ma nel castello fu
posto presidio dal Piccinino. Prima di questi fatti _Astorre_ ossia
_Astorgio de' Manfredi_ signor di Faenza, unitosi colle sue genti ad
esso Piccinino[2750], avea occupato Bagnacavallo ed altre castella
del territorio ravegnano; nel qual tempo, cioè nel dì 16 d'aprile, il
Piccinino strinse d'assedio la stessa città di Ravenna; e, quantunque
i Veneziani vi mandassero soccorso[2751], pure _Ostasio da Polenta_,
signore di quella città, fu costretto da lì a poco, cioè nel dì 21
d'esso mese, a dimandar accordo, per cui cacciò di Ravenna i Veneziani,
e si dichiarò aderente al duca di Milano. Se di tali novità fosse
malcontento il pontefice Eugenio, sel può ciascuno immaginare. Per
quanto s'ha dagli Annali di Forlì[2752], anche la bella terra ossia
Borgo Santo Sepolcro fu proditoriamente tolta in quest'anno nel dì 26
d'agosto alla Chiesa romana. Per tali e tante turbolenze e movimenti
di guerra, che il duca di Milano fingeva fatti dal Piccinino senza
ordine suo, e mostrava anzi di lamentarsene, i Fiorentini richiamarono
dal regno di Napoli il conte _Francesco Sforza_, che già s'era accorto
d'essere beffato dal duca di Milano. Se ne tornò egli nella Marca, e
volendo, secondo l'iniquo costume dei guerrieri d'allora, rallegrar
le sue truppe con qualche saccheggio, trovati dei pretesti, che non
mancano mai a chi vuol far del male, andò addosso alla ricca e popolata
terra di Sassoferrato, patria di Bartolo celebre giurisconsulto,
nelle vicinanze di Fabriano[2753]; e senza cercar accordo, in tre
ore d'assalto v'entrò dentro. Quivi ancora fu commessa ogni sorta di
crudeltà e disonestà nel terribil saccomano dato a quei cittadini e
alle lor chiese. Ciò fatto, ridusse parimente colla forza Tolentino già
ribellato a ritornare alla sua ubbidienza. Anche il popolo di Camerino
si ridusse a chiedergli perdono e pace; dopo di che, messe a quartier
d'inverno le sue soldatesche, attese a reclutarle per poter nella
seguente primavera comparir forte in campagna. Terminò i suoi giorni
nel dì 14 di novembre _Malatesta_ signore di Pesaro.

Sole non furono in quest'anno le imprese di sopra narrate di _Niccolò
Piccinino_. Siccome egli era un infaticabil capitano, nè si dava
mai posa, appena sbrigato dalla Romagna, corse nel mese di giugno a
Casal Maggiore, e mise il campo a quella nobil terra posseduta dai
Veneziani[2754]. Non finì il mese, che si renderono que' cittadini con
buoni patti. Passò poi l'Oglio fiume, mise il terrore per tutto il
Bresciano, ed, arrivato al lago di Garda, s'impadronì di Rivoltella
e dell'isola di Sermione. Minutamente son descritti questi ed altri
fatti da Cristoforo da Soldo Bresciano nella sua Storia[2755], e dal
Platina[2756] in quella di Mantova. _Gian-Francesco da Gonzaga_, stato
finora generale dei Veneziani, non fidandosi di loro, giacchè era
terminata la sua condotta, non solamente nel dì 3 di luglio si licenziò
dal loro servigio, ma si accordò anche col duca di Milano, per militare
in favore di lui; ed in oltre, fatte correre le sue genti sul Veronese,
presa Nogarola ed altri luoghi, vi fece molti prigioni. Di questo,
come se fosse un grave tradimento, si lagnarono forte i Veneziani:
intorno a che son da vedere le ragioni del Gonzaga addotte dal Platina.
Prepararono dunque un'armata navale, e nel dì 28 d'agosto la spedirono
su per Po ai danni del duca e del marchese di Mantova. Ed affinchè
_Niccolò marchese_ di Este signor di Ferrara non prendesse partito col
duca, il quetarono con rilasciargli liberamente Rovigo con tutto il suo
Polesine, tanti anni prima dato loro in pegno da esso marchese, quando
era in verde età, per sessanta mila fiorini di oro. Continuò in questo
mentre i suoi progressi Niccolò Piccinino, con insignorirsi di Gavardo,
Garda, Salò, Lacise. E colla medesima prestezza, saltando or qua or
là, ridusse in suo potere Chiari, Pontoglio, Soncino ed altri luoghi,
tutti menzionati da Cristoforo da Soldo. Ma ritrovandosi egli a Roado,
all'improvviso gli arrivò addosso Stefano detto il _Gattamelata_, che
nel dì 10 d'agosto gli diede un pelata con prendere circa quattrocento
cavalli de' suoi, ed ucciderne altrettanti. Prese all'incontro il
Piccinino cento cavalli veneziani e cento fanti, ed in oltre ebbe
Roado e Palazzuolo. Trovossi allora il Gattamelata come bloccato in
Brescia; e perchè il senato veneto non avea esercito dalla parte di
Verona (cosa che molto gli premea), il Gattamelata per quel di Lodrone
e di Trento con tre mila cavalli e due mila fanti passò sino a Verona,
e per ricompensa ebbe il bastone di generale. Tentò l'armata veneta
navale sul Po Sermido, terra del marchese di Mantova, ma con poca
fortuna, e se ne tornò indietro. _Pietro Loredano_ comandante d'essa,
giunto a Venezia, tardò poco a sbrigarsi da questa vita, e fu detto per
malinconia della sua sfortunata spedizione. Intanto Niccolò Piccinino
pose l'assedio alla città di Brescia, e intorno ad essa fabbricò
alquante bastie. Fu gran peste nell'anno presente in Genova, e portò al
sepolcro migliaia di persone.

NOTE:

[2738] Simonetta, Vit. Francisci Sfortiae, tom. 21 Rer. Ital.

[2739] Raynaldus, Annal. Eccles. Labbe, Concil., tom. 12.

[2740] Cronica di Ferrara, tom. 24 Rer. Ital.

[2741] Naucler., Gen. 48. Æneas Sylvius, Hist. Bohem.

[2742] Simonetta, Vit. Francisci Sfortiae, tom. 21 Rer. Ital. Neri
Capponi, Comment., tom. 18 Rer. Ital. Ammirati, Istor. di Firenze, lib.
21.

[2743] Sanuto, Istor. Venet., tom. 22 Rer. Ital.

[2744] Neri Capponi, Comment., tom. 18 Rer. Ital.

[2745] Simonetta, Vit. Francisci Sfortiae, lib. 4, tom. 21 Rer. Italic.

[2746] Cronica di Rimini, tom. 15 Rer. Ital.

[2747] Giornal. Napolet., tom. 21 Rer. Ital.

[2748] Cronica di Bologna, tom. 18 Rer. Italic.

[2749] Annal. Foroliviens., tom. 22 Rer. Ital.

[2750] Rubeus, Hist. Ravenn., lib. 7. Cronica di Rimini, tom. 15 Rer.
Ital.

[2751] Sanuto, Istor. Ven., tom. 22 Rer. Ital.

[2752] Annal. Foroliviens., tom. eod.

[2753] Cronica di Rimini, tom. 15 Rer. Ital. Simonetta, Vita Francisci
Sfortiae, lib. 3, tom. 21 Rer. Italic.

[2754] Sanuto, Istor. Ven., tom. 22 Rer. Ital.

[2755] Istoria Bresciana, tom. 21 Rer. Ital.

[2756] Platin., Hist. Mant., lib. 5.




    Anno di CRISTO MCCCCXXXIX. Indiz. II.

    EUGENIO IV papa 9.
    ALBERTO II re de' Romani 2.


Era entrata la peste anche nella città di Ferrara. Tra per questo
disordine e pericolo, e perchè il _pontefice Eugenio_ non si trovava
assai quieto in quella città, da che _Niccolò Piccinino_ avea presa
Bologna, Imola e Ravenna[2757], determinò egli coi Padri di trasferire
il concilio generale a Firenze. A questo cangiamento si accomodarono
ancora l'imperadore e il patriarca de' Greci. E però nel dì 16 di
gennaio[2758] il papa imbarcato in una peota, servito dal _marchese
Niccolò_ di Este, sen venne a Modena co' cardinali, e per le montagne
fu condotto sicuro sino a Firenze da esso marchese; giacchè niun d'essi
si attentava di passare per Bologna, e suo distretto, perchè occupato
dal Piccinino. L'imperador _Giovanni Paleologo_ e il patriarca greco
cogli altri vescovi orientali sul fine del medesimo mese s'inviarono
anch'essi a quella volta, avendo loro conceduto il passo per la valle
di Lamone il signor di Faenza. Fu dunque continuato in Firenze il
suddetto concilio con gloria immortale di papa Eugenio IV, perciocchè
ivi seguì la tanto sospirata unione delle Chiese latina e greca, benchè
col tempo non meno pegli spaventosi progressi de' Maomettani, che
per la perfidia de' Greci, poco frutto ne risultasse alla Chiesa di
Dio. Questa santa opera, che dovea calmare gli spiriti sediziosi dei
pochi vescovi tuttavia raunati in Basilea, servì forse a maggiormente
inasprirgli. E però la sfrenata loro ambizione si lasciò trasportare
nel dì 25 di giugno a formare il decreto della deposizione di Eugenio
papa legittimo, con orrore di tutti i buoni, e disapprovazione della
maggior parte del cristianesimo. Ma non tardò ad entrare nella stessa
città di Basilea la peste[2759], che fece gran paura a quei prelati, ed
alcuni ancora ne portò al tribunale di Dio; tuttavia gli altri, benchè
pochi, animati dal _cardinale d'Arles_, stettero saldi, e nel dì 5 di
novembre giunsero ad eleggere un antipapa. Questi fu _Amedeo duca_ di
Savoia, che vedemmo dianzi ritirato in sua vecchiaia a Ripaglia nella
diocesi di Ginevra, per far ivi vita eremitica, benchè non lasciasse
sotto quell'abito di far anche da duca. Sotta la sua lunga barba
non di meno e sotto quel rozzo abito alloggiava tuttavia l'antica
voglia di comandare; e però, presentatagli l'elezione, si contorse
bensì, e versò anche delle lagrime, ma in fine l'accettò. Prese il
nome di _Felice V_, senza molto ponderare l'empietà di quell'atto,
che non era mai scusabile nè presso Dio, nè presso gli uomini, avendo
egli rinnovato nella Chiesa di Dio lo scisma, tanto detestato dalle
leggi divine ed umane, e riprovato allora insino dal duca di Milano,
quantunque genero d'esso Amedeo. Dacchè papa Eugenio con tutte le sue
diligenze non avea potuto impedire questo scisma, informato che fu
dell'esecrabile attentato de' prelati di Basilea, fulminò, ma solamente
nell'anno seguente, contra d'essi la scomunica, e dichiarò eretico e
scismatico lo stesso Amedeo; e per fortificare il suo partito, nel dì
18 di dicembre dell'anno presente fece in Firenze una promozione di
diecisette cardinali di tutte le nazioni cattoliche.

Nel dì 27 d'ottobre di quest'anno[2760] fu da immatura morte rapito,
e non senza sospetto di veleno, _Alberto II duca_ d'Austria, re de'
Romani, d'Ungheria e di Boemia, e principe lodatissimo da tutti
gli storici. Lasciò gravida la _regina Isabella_ sua moglie, che
poi diede alla luce Ladislao, riconosciuto per loro re dai popoli
dell'Ungheria[2761]. Continuò in questo anno ancora nel regno di
Napoli la guerra fra i due nemici re _Alfonso d'Aragona_ e _Renato
d'Angiò_. Mantenevasi tuttavia in Napoli Castello Nuovo con guarnigione
dell'Aragonese. Fu esso assediato per terra e per mare dalle genti
di Renato, e non ostante lo sforzo fatto da Alfonso per soccorrerlo
di gente e di vettovaglia, con aver anche messo il campo intorno alla
stessa città di Napoli, quel castello nel dì di san Bortolomeo d'agosto
capitolò la resa, e fu consegnato agli ambasciatori del re di Francia,
i quali poi, maltrattati dal re Alfonso, lo diedero al re Renato.
Dopo questa perdita Alfonso, impadronitosi di Salerno, ne investì
_Raimondo Orsino_ cugino del principe di Taranto, e creollo anche duca
d'Amalfi. Ridusse del pari alla sua divozione _Americo Sanseverino_
conte di Caiazza, e tutti gli altri baroni di quella casa. Sul fine di
settembre essendosi mosso _Jacopo Caldora_ duca di Bari colle sue genti
dall'Abbruzzo per andarsi ad unire col re Renato, corse ad opporsegli
il re Alfonso, e il tenne un pezzo a bada, finchè esso Jacopo nel dì
18 di novembre, sorpreso da mortale accidente, finì i suoi giorni con
fama d'essere stato prode capitano, ma colla macchia di poca fede e di
molta avarizia. _Antonio Caldora_ suo figliuolo prese allora il comando
di quell'armata, e fu confermato duca di Bari, siccome _Raimondo_
suo fratello creato gran camerlengo. Erano i Caldoreschi la maggiore
speranza di Renato. In questi tempi il re Alfonso, che era padrone di
tutta la Terra di Lavoro, e continuamente angustiava Napoli, mise anche
l'assedio al castello d'Aversa: il che cagionò di grandi affanni al re
suo avversario.

Maggiormente fece strepito in questo anno la guerra di Lombardia[2762].
Avea _Niccolò Piccinino_, siccome già accennai, nell'ottobre dell'anno
precedente bloccata e stretta con alcune bastie la città di Brescia,
con isperanza di vincerla nel verno colla fame. Poco più di due mila
difensori v'erano dentro, perchè gran gente a cagion della peste
n'era uscita. Contuttociò que' cittadini fedelissimi alla repubblica
veneta, che odiavano il governo del duca di Milano, fecero delle
maraviglie in difesa della lor patria. Più e più assalti diede loro
il Piccinino, facendo anche incessantemente giocar le artiglierie
contro le loro mura; ma gl'intrepidi Bresciani sostenevano tutto,
provvedevano a tutto, e fino i preti e i frati menarono allora le mani.
Son diffusamente descritti questi fatti da Cristoforo da Soldo e dal
Platina. Ora in tali angustie i Veneziani, che nell'anno precedente
si erano mostrati quasi sprezzatori della lega co' Fiorentini, e
dell'aiuto del conte _Francesco Sforza_, mutarono ben massima e
linguaggio[2763]. Inviati a Firenze i loro ambasciatori, in tempo
che _Cosimo de Medici_, uomo saggio, era gonfaloniere, nel dì 18
di febbraio riconfermarono la lega, alla quale s'aggiunsero ancora
papa _Eugenio_ e i _Genovesi_. A niun d'essi tornava il conto che
prevalessero l'armi del Visconte, concordemente poi cominciarono
a sollecitare il conte Francesco, acciocchè portasse soccorso in
Lombardia agli affari sconcertati de' Veneziani. In questo mentre,
raccomandandosi forte i Bresciani a Venezia per ottenere aiuto,
perchè aveano tre nemici addosso, cioè l'armi del duca, la pestilenza
e la fame; ebbe ordine il _Gattamelata_ di passar colle sue truppe
pel Trentino, e per Lodrone ed Arco, a quella volta. Andò; ma nel
dì 12 di gennaio ebbe uno svantaggioso incontro colle soldatesche
del Piccinino, che teneano i passi, e gli convenne retrocedere.
Inoltratosi all'incontro in quelle parti Taliano Furlano con altre
milizie duchesche[2764], ebbe anch'egli nel dì 22 d'esso mese una
rotta da _Taddeo marchese_ d'Este e da _Parisio conte_ di Lodrone.
Irritato da questo fatto il Piccinino, marciò in persona a Lodrone; e,
dopo averlo preso, tornò sul lago di Garda per vegliare ad un'armata
di circa ottanta legni fra grandi e piccioli, che la repubblica
veneta fece con immense spese portare per terra sino a Torbola sul
lago suddetto. Tuttavia, perchè era troppo nemico dell'ozio, nel mese
di marzo si spinse sul Veronese, passò in faccia ai nemici l'Adige,
assediò e prese Legnago, Lonigo ed altre terre. In una parola non
passò il mese di maggio che quasi tutto il territorio di Verona e
Vicenza, sì il piano che il monte, si sottomise all'armi di lui e del
marchese di Mantova, di cui doveano essere Verona e Vicenza, qualora
se ne fossero impossessati. Ritirossi intanto il _Gattamelata_ nel
serraglio di Padova, premendogli di non avventurare ad una giornata la
salute della repubblica. Intanto fu rallentato l'assedio di Brescia con
somma consolazione di que' cittadini, che non ne poteano più. Questo
inoltrarsi cotanto del Piccinino era per opporsi al conte _Francesco
Sforza_, il quale, per le tante ragioni, preghiere e promesse a lui
recate dagli ambasciatori di Venezia e Firenze, s'era messo in viaggio
in soccorso dei Veneziani, giacchè scorgeva non potersi far capitale
delle speranze a lui date dal duca.

Dopo aver preso Forlimpopoli, il conte Francesco sen venne pel
Ferrarese con sette mila cavalli e quattro mila fanti ben in punto,
e sul principio di luglio giunse sul Padovano[2765]. Unitosi poi
coll'esercito del Gattamelata, in pochi giorni ebbe tutto il Vicentino
in sua balia. Avea fatto in questo mentre il Piccinino a Soave e ad
altri luoghi scavare di grandi fosse e tagliate; laonde fu forzato
il conte a tenersi per la montagna, se volle andare innanzi, e gli
convenne ancora urtar più d'una volta nei nemici. S'andò ritirando
il Piccinino, e passò anche di qua dall'Adige: con che diede campo al
conte di ricuperar tutto il di là. Pertanto si ridusse la guerra sul
lago di Garda, dove a Torbola era la flotta veneta, contra la quale
anche il duca di Milano si premunì con un'altra fabbricata a Desenzano.
Trovavasi la veneta a Maderno sul lago con _Taddeo marchese_ d'Este
e con altri capitani, e parte delle soldatesche era in terra[2766].
Arrivò loro addosso nel dì 26 di settembre _Niccolò Piccinino_ tanto
coi legni milanesi fabbricati sullo stesso lago di Garda, quanto
colle soldatesche per terra, avendo seco il _marchese di Mantova_ e
_Taliano Furlano_; e tutta quella flotta pose in rotta colla presa de'
legni, e con far prigione Taddeo marchese, i provveditori veneti ed
altre persone da taglia. Inestimabile fu il danno che ne riportarono
i Veneziani. Ma senza punto sgomentarsi s'accinse tosto la potenza
veneta a formare una nuova flotta, non perdonando a spesa veruna.
Respirava bensì Brescia, perchè ne era levato l'assedio; ma sprovveduta
di vettovaglie, ne facea continue istanze alla repubblica veneta.
Prese dunque il _conte Francesco_ la risoluzione d'incamminarsi colà
per le montagne e per la valle di Lodrone. Con disegno d'impedirgli il
passo, si postarono il Piccinino e il marchese di Mantova al castello
di Ten; ma eccoti nel dì 9 di novembre si veggono assaliti in quei
passi stretti dal conte, e sono astretti alla fuga. Vi restarono
prigionieri _Carlo_ figliuolo del marchese di Mantova, _Cesare da
Martinengo_, ed altri condottieri con cento uomini d'armi, e molti
fanti e cernide. Ebbe fatica lo stesso Piccinino a salvarsi, e sulle
spalle d'uomini si fece portare (fu detto in un sacco) a riva di Lago.
Ma non mai comparve l'arditezza di esso Piccinino, come questa volta.
Dopo la rotta suddetta non si sapea dove egli fosse. Da lì a pochi
giorni giugne avviso al conte Francesco, come egli col marchese di
Mantova avea data la scalata a Verona; ed, entratovi, se n'era quasi
interamente impadronito, non restando più in mano de' Veneziani se non
il Castel Vecchio e quello di San Felice, ed una delle porte. Parve
cosa da non credere un sì inaspettato colpo. Era il conte all'assedio
del soprannominato castello di Ten, e, ricevuta questa così stravagante
nuova, non tardò nel dì 17 del predetto mese di novembre a mettersi
frettolosamente colla sua armata in viaggio alla volta di Verona.
Nella notte precedente al dì 20 essendo passato per le vie scabrose
della montagna, entrò egli nel castello di San Felice, contra di
cui già s'erano alzate le batterie, e che poco potea durare, perchè
sprovveduto di gente e di viveri[2767]. Fatto dì, piombò il conte colle
sue valorose squadre addosso agli assedianti, e, trovandoli in parte
attenti a bottinare, gli sbaragliò. Tal fu la calca de' fuggitivi sul
ponte dell'Adige, che questo si ruppe, laonde moltissimi si annegarono,
e da due mila persone rimasero prigioniere. Con sì fatta velocità
liberò il conte la città di Verona. Venne poscia il Piccinino sul
Bresciano, dove diede gran sacco e danno, e maggiormente affamò quella
città. Andò il conte Francesco all'assedio d'Arco, ma nol potè avere;
e però, tornato sul Veronese, mise quivi a quartiere pel verno le sue
affaticate schiere. Con tali prodezze terminò la campagna di quest'anno
in Lombardia, avendo il conte Francesco lasciata a' Veneziani una
perenne memoria del suo valore e della sua fedeltà. E di qui potè
conoscere _Filippo Maria duca_ di Milano il bel frutto delle sregolate
sue risoluzioni. S'egli avesse avuto dalla sua, e non già nemico, lo
Sforza, correa manifesto pericolo la repubblica veneta di perdere tutta
la terra ferma, giacchè al solo Sforza si potè attribuire l'averla
conservata, e con tanto decoro. In quest'anno[2768] il _patriarca
Vitellesco_ capitano del papa mise il campo a Foligno, ed entratovi
per tradimento sul fine dell'anno, fece prigione _Corrado de' Trinci_
signore di quella città con due suoi figliuoli; e condottolo a Soriano,
da quell'uomo crudele che era, gli fece mozzare il capo: con che la
famiglia dei Trinci, che per più d'un secolo avea tenuta la signoria di
Foligno, ne restò priva, e se n'andò dispersa. Nè si dee tacere che il
duca di Milano, per tirare nel suo partito _Guidantonio de' Manfredi_
signore di Faenza[2769], gli donò, nell'aprile dell'anno presente,
Imola, Bagnacavallo e la Massa de' Lombardi.

NOTE:

[2757] Raynald., Annal. Eccles. Labbe, Concilior., tom. 12.

[2758] Cronica di Bologna, tom. 18 Rer. Ital.

[2759] Æneas Sylvius, de Gest. Concil. Basil.

[2760] Duhravius, Nauclerus. Cuspinian., Æneas Sylv., et alii.

[2761] Giornal. Napol., tom. 21 Rer. Ital.

[2762] Cristoforo da Soldo, Istoria Bresciana, tom. 21 Rer. Ital.

[2763] Ammirati, Istor. Fiorent., lib. 21.

[2764] Sanuto, Istor. Ven., tom. 22 Rer. Ital.

[2765] Simonetta, Vit. Francisci Sfortiae, lib. 5, tom. 21 Rer. Ital.

[2766] Cristoforo da Soldo, Istor. Bresc., tom. 21 Rer. Ital. Sanuto,
Istor. Ven., tom. 22 Rer. Ital.

[2767] Simonetta, Vit. Francisci Sfortiae, lib. 5, tom. 21 Rer. Ital.

[2768] S. Antonin., Par. III, tit. 22. Bonincontrus, Annal., tom. 21
Rer. Ital.

[2769] Cronica di Ferrara, tom. 24 Rer. Ital. Cronica di Bologna, tom.
18 Rer. Ital.




    Anno di CRISTO MCCCCXL. Indizione III.

    EUGENIO IV papa 10.
    FEDERIGO III re de' Romani 1.


Dopo la morte di _Alberto II duca_ di Austria e re de' Romani,
_Federigo Austriaco_, figliuolo _duca Ernesto_ e conte del
Tirolo[2770], prese il governo del ducato dell'Austria e degli altri
Stati della sua potente casa, e poscia nella festa della Purificazione
della beata Vergine fu eletto in Francoforte re de' Romani di comune
consenso degli elettori: principe piissimo, mansueto ed amator della
pace. Il resto delle sue azioni lo lascio alla storia germanica.
Fu sul principio disapprovato il suo contegno, perchè nello scisma
cominciato dai pochi prelati di Basilea, egli insinuò alla nazione
germanica la neutralità ed indifferenza, quando quasi tutti gli altri
monarchi e principi[2771] tenevano, come ragion voleva, la parte del
vero e legittimo _papa Eugenio IV_. Fin qui _Giovanni Vitellesco_ da
Corneto, patriarca d'Alessandria e cardinale, s'era acquistato credito
di gran capitano di guerra presso gli uomini, ma non già presso a Dio,
siccome uomo più di mondo che di Chiesa. Più saggi avea egli dato
della sua smoderata ambizione, crudeltà e lussuria nel corso delle
sue bravure, ed ultimamente avea ricuperata la rocca di Spoleti, con
far prigione l'abbate di Monte Casino[2772]. Da sì fatto uomo volle
Dio liberare gli stati della Chiesa, e permise che papa Eugenio (non
ben sappiamo se con veri o falsi fondamenti) prendesse gagliardo
sospetto di lui, quasichè egli macchinasse d'impadronirsi delle città
pontificie, e tenesse segreta intelligenza col duca di Milano e con
_Niccolò Piccinino_, dicendosi che furono intercette alcune sue lettere
scritte in cifra[2773]. Andò dunque ordine del papa ad _Antonio Redo_,
castellano di castello Sant'Angelo, di farlo prigione, per poscia
formare il suo processo. Ma diversamente passò la faccenda, perchè,
volendo esso cardinale nel dì 18 di marzo partirsi da Roma, nel passare
in vicinanza del suddetto castello, allorchè vide chi volea fermarlo,
si mise alla difesa, e guadagnate alcune mortali ferite, fu portato là
entro[2774], dove nel dì 2 di aprile finì i suoi giorni o per veleno
o in altra guisa, e vilmente venne dipoi seppellito. Ostia, Soriano,
Cività Vecchia ed altri luoghi ch'egli teneva, tornarono senza gran
fatica in potere del papa.

Pensava seriamente _Filippo Maria duca_ di Milano a levarsi di dosso
il suo gran flagello, cioè il conte _Francesco Sforza_; e perchè sapea
che i Fiorentini si trovavano allora mal provveduti per la guerra,
determinò di portarla colà, immaginandosi che essi richiamerebbono
incontanente in Toscana il conte alla loro difesa[2775]. Gli andarono
per la maggior parte falliti i suoi disegni. Spedì egli adunque nel
febbraio _Niccolò Piccinino_ in Romagna con sei mila cavalli, che,
giunto a Bologna nel dì 4 di marzo[2776], continuò poi il suo viaggio,
e fece tal paura a _Sigismondo Malatesta_ signor di Rimini, e agli
altri suoi consorti, già stipendiati da' Veneziani, che presero
accordo con lui. Impadronitosi poscia di Oriolo e di Modigliana, per
la via di Maradi passò in Toscana, e penetrò nel Casentino, dove ebbe
Romena e Bibbiena. Con tutta diligenza fecero i Fiorentini quella
massa di gente d'armi che poterono, e soprattutto ebbero _Micheletto
Attendolo_ lor generale, e _Pietro Giampaolo Orsino_ con altri
condottieri d'armi. Ordinò anche il papa che marciassero in loro aiuto
tre mila e cinquecento fanti di sua gente. Ma, per quanto i Fiorentini
desiderassero e pregassero, non poterono impetrar da' Veneziani il
conte Francesco Sforza, perchè troppo ne abbisognava quel senato per
dar soccorso a Brescia. Andossene dipoi il Piccinino fino a Perugia sua
patria con soli quattrocento cavalli, con pensiero di farsi signore
di quella città. Avea, oltre a ciò, de' trattati in Cortona; ma si
sciolsero in fumo tutti i suoi disegni. Ritornato perciò indietro,
venne colla sua armata al già da lui occupato Borgo di Santo Sepolcro,
mettendosi a fronte dell'esercito fiorentino, il quale s'era posto ad
Anghiari[2777]. Poca stima faceva egli delle soldatesche nemiche, molta
delle sue; e, venendo a battaglia, si tenea la vittoria in pugno. Volle
farne la pruova nel dì 29 di giugno, festa solenne de' principi degli
Apostoli, con attaccar la zuffa. Valorosamente si combattè da ambe le
parti per quattro ore, e finalmente toccò al prode Piccinino d'andare
in rotta, perchè i suoi vennero stanchi alla pugna, e si perderono
anche a bottinare. Poco umano sangue vi si sparse; contuttociò gli
scrittori fiorentini fanno ascendere a circa tre mila i cavalli
presi, e si contarono fra i prigioni _Astorre de' Manfredi, Sagramoro
Visconte_ ed altri capitani del Piccinino. Di questa vittoria nondimeno
poco seppero profittare i Fiorentini; il papa solo ricuperò in tal
congiuntura Borgo Santo Sepolcro, ch'egli vendè poscia a' Fiorentini
per bisogno di danaro. Andato intanto il Piccinino verso Perugia,
sen venne poi pel paese d'Urbino alla volta della Lombardia, e però
anche buona parte dell'armata Fiorentina calò di qua dall'Apennino in
Romagna. Nel dì 15 di settembre tentò con breve assedio e con alcuni
assalti la città di Forlì, nè potè averla. Prese bensì Bagnacavallo
e Massa de' Lombardi, terre che per bisogno di pecunia il papa poco
appresso vendè a _Niccolò Estense marchese_ di Ferrara.

Non si stette colle mani alla cintola neppure la Lombardia. Per la
somma carestia si trovava tuttavia in pericolo la città di Brescia,
nè cessavano le premure ed istanze de' Veneziani per portarle
soccorso[2778]. Perchè il passaggio del Mincio era guardato dal nemico
marchese di Mantova, pativa molte difficoltà. Il solo lago di Garda
parea piuttosto il varco per cui potesse passare un grosso convoglio di
genti e di vettovaglie. A questo fine avea il senato veneto preparata
una flotta di varie navi a Torbole, con far condurre colà per terra
infin le galere: il che costò immense spese[2779]. In fatti nel dì
10 di aprile riuscì ad essa flotta di sconfiggere quella del duca
di Milano, comandata da _Taliano Furlano_, e poscia di assediare e
prendere Riva di Trento. Allora, senza badare a difficoltà, nel dì
3 di giugno[2780] passò il _conte Francesco_ animosamente colle sue
genti il Mincio, ricuperò Rivoltella, Lonato, Salò, Calcinato ed
assaissimi altri luoghi. Più non militava con esso lui il _Gattamelata_
da Narni, perchè, colpito da un accidente apopletico, diede poi fine
alla sua vita nell'anno 1445 in Padova, dove tuttavia sulla piazza
del Santo si mira la di lui statua equestre di bronzo alzatagli dalla
repubblica veneta. Quanto più poi s'inoltrava l'armata veneta, tanto
più si ritirava indietro la duchesca, siccome inferiore di forze,
talchè le convenne ridursi al fiume Oglio. Ma anche lo Sforza comparve
colà nel dì 14 di giugno[2781], e, venuto alle mani coll'esercito del
duca tra gli Orci e Soncino, ne riportò vittoria con prendere tutto il
carriaggio, e circa mille e cinquecento cavalli ducheschi. Buona parte
d'essi era di _Borso Estense_ figliuolo di _Niccolò marchese_ di Este,
il qual con mille cavalli era passato come venturiere al servigio del
duca di Milano. Non solamente restò allora liberata Brescia da' nemici
e dalla fame con ricco trasporto di biade, ma in poco tempo tornò alla
divozione della veneta repubblica la maggior parte delle sue terre e
castella colle altre perdute nel distretto di Bergamo: tutto per la
valorosa condotta del conte Francesco Sforza. Nè queste furono le sole
azioni sue. Si spinse egli più innanzi, e s'impadronì di Caravaggio
e, in una parola, di tutta Geradadda, prima che terminasse il mese
di giugno. Nei seguenti mesi continuò egli le sue conquiste sì in
ricuperar le restanti terre perdute nel Bresciano e Veronese, che in
prenderne altre sul Cremonese, e in togliere Peschiera ed altri luoghi
al marchese di Mantova: tanto che, giunte le pioggie autunnali, ed
accostandosi il verno, le soldatesche piene di bottino se l'andarono a
goder ne' quartieri. In somma nuove occasioni al certo ebbe il duca di
Milano di pentirsi di aver beffato ed abbandonato Francesco Sforza, che
sarebbe stato, s'egli avesse voluto, il suo braccio diritto.

Neppure in quest'anno andò esente il regno di Napoli dalle dure
pensioni della discordia, a cagion della guerra continuata fra i due
re, cioè fra _Alfonso re d'Aragona_ e _Renato d'Angiò_. Povero era
Renato, e, mancandogli gente e pecunia[2782], cioè i due maggiori
requisiti a fare e sostenere la guerra, altra speranza non avea se
non in _Antonio Caldora_ duca di Bari. Ma questi a quanti messi gli
mandava il re, affinchè cavalcasse in suo aiuto, adduceva per iscusa la
mancanza del danaro, e il timore che in sua lontananza si ribellassero
i popoli dell'Abbruzzo. Prese Renato allora l'ardita risoluzione
di portarsi incognito in persona in quelle contrade, e l'eseguì con
maraviglia d'ognuno. Raccolse in esso viaggio donativi, danaro e gente,
e massimamente dagli Aquilani. Trovavasi egli nel dì 29 di giugno in
faccia all'esercito aragonese, e mandò ad Alfonso la disfida della
battaglia. La risposta dell'Aragonese fu, che, trovandosi egli padrone
della maggior parte del regno, non si sentiva voglia di mettere a
repentaglio tutta la sua fortuna in una giornata. Avrebbe nondimeno
Renato assalito il campo nemico, e probabilmente con isperanza di
vincerlo, perchè già si ritirava; ma l'infedele Caldora co' suoi ricusò
di muoversi. Per questo esacerbato Renato il fece ritenere, e prese al
suo soldo buona parte delle di lui milizie, lasciandolo poscia tornare
in Abbruzzo con titolo di vicerè. Ma in vece di tornar colà il Caldora,
cominciò a trattare accordo col re Alfonso. Dio punì la sua infedeltà,
perchè in questo mentre _Gian-Antonio Orsino_ principe di Taranto, già
tornato alla divozione del re Alfonso, tenne trattato con Marino da
Norcia governatore di Bari pel Caldora, ed entrò in possesso non solo
di quella città, ma anche di Conversano e di tutte le altre terre dei
Caldoreschi. Tornò poscia il re Alfonso colle sue genti all'assedio
di Napoli, e però il re Renato, quantunque avesse ricuperato castello
Sant'Ermo, tornò ad essere in disagio come prima, e ricorse a _papa
Eugenio_ per aiuto. Fin qui erano state rispettate le città e terre
degli Sforzeschi in regno di Napoli, cioè quelle del _conte Francesco_
e de' suoi fratelli. Il re Alfonso, secondo i Giornali di Napoli, le
prese nell'anno presente, ancorchè fosse pace tra lui e il conte; e
trovolle ricchissime per aver esse goduto finora e profittato della
loro neutralità. Erano queste Benevento, Manfredonia, Bitonto ed altre
non poche[2783]: danno grave provenuto al conte Francesco per la sua
lontananza, avendo egli perduto il proprio per sostenere l'altrui.
Verisimilmente fu questo un sottomano del Visconte, che, per vendicarsi
d'esso Sforza, segretamente attizzò contra di lui il re Alfonso.
Il Simonetta[2784] differisce sino all'anno 1442 lo spoglio di tali
città fatto al conte. In mano d'esso re venne anche la città d'Aversa
col sua castello. _Sigismondo Malatesta_ signore di Rimini[2785],
per interposizione di _Niccolò marchese_ di Ferrara, si ritirò
dall'amicizia del duca di Milano, e tornò a quella de' Veneziani:
il che fu cagione[2786] che anche Ravenna e i Polentani facessero lo
stesso nel dì 14 d'agosto.

NOTE:

[2770] Nauclerus, Cuspinian., et alii.

[2771] Blondus Stefanus Infessura, P. II, tom. 3 Rer. Ital. S.
Antoninus, et alii.

[2772] Petroni, Istor., tom. 24 Rer. Ital.

[2773] Ammirat., Istoria Fiorentina, lib. 21.

[2774] Bonincont., Annal., tom. 21 Rer. Ital.

[2775] Neri Capponi, Comment., tom. 18 Rer. Ital.

[2776] Cronica di Bologna, tom. eod.

[2777] Ammirati, Istor. Fiorent., lib. 21. S. Antoninus, Poggius,
Blondus, et alii.

[2778] Simonetta, Vit. Francisci Sfortiae, lib. 5, tom. 21 Rer. Ital.

[2779] Sanuto, Istor. Venet., tom. 22 Rer. Ital.

[2780] Cristoforo da Soldo, Istor., tom. 21 Rer. Italic.

[2781] Simonetta, Vit. Francisci Sfortiae, lib. 5, tom. 21 Rer. Ital.

[2782] Giornal. Napolet., tom. 21 Rer. Ital.

[2783] Istor. Napolit., tom. 23 Rer. Ital.

[2784] Simonetta, Vit. Francisci Sfortiae, lib. 5, tom. 21 Rer. Ital.




    Anno di CRISTO MCCCCXLI. Indiz. IV.

    EUGENIO IV papa 11.
    FEDERIGO III re de' Romani 2.


Non mancarono affari neppure in quest'anno a _papa Eugenio_[2787],
perciocchè tuttavia lo scismatico concilio di Basilea, benchè composto
di poche teste, continuava le sue sessioni, e l'antipapa _Felice V_,
cioè _Amedeo di Savoia_, nel dì 24 di giugno, festa di san Giovanni
Batista, con gran solennità si fece coronare colla pontificia tiara
nella città di Basilea, dove fu gran concorso di gente, e creò anche
quattro cardinali. E benchè il _re Alfonso_ non lasciasse riconoscere
per papa nei suoi regni il suddetto Amedeo, pure andava trattando col
concilio di Basilea, siccome sdegnato con papa Eugenio, perchè questi
ricusava di dargli l'investitura del regno di Napoli. Anzi nel mese
di ottobre, per far paura ad esso pontefice, procurò che i prelati
basiliensi inviassero a sè una ambasciata, mostrando ancora di voler
ottenere dall'antipapa ciò che il papa gli andava negando. Ora Eugenio,
non meno per queste ostilità d'Alfonso, che per le preghiere del
re Renato, si volse a raccogliere quanti armati potè, e li spedì in
regno di Napoli contra di Alfonso. Prima non di meno che giugnessero
tali soccorsi, erano succedute alcune azioni vantaggiose al medesimo
re d'Aragona[2788]: cioè, accordatisi con lui i Caldoreschi, aveano
inalberate le di lui bandiere. Cassano, Biccari, Caiazza, la Padula
ed altre terre erano venute a sua divozione[2789]. Ora da che il conte
_Francesco Sforza_ ebbe ragguaglio della guerra mossa da esso Alfonso
alle sue terre del regno di Napoli, inviò colà _Cesare Martinengo_
con _Vittore Rangone_, e con un grosso corpo di cavalleria, il quale,
unitosi con altre soldatesche della Marca, col conte di Celano, con
_Francesco da San Severino_ ed altri Napoletani[2790], andò ad opporsi
ai progressi del re Alfonso. Si trovava allora esso re all'assedio
della città di Troia. Vennero le genti del conte Francesco alle mani
con lui nel dì 10 di giugno, e, dopo un crudel fatto d'armi, n'ebbero
la peggio con loro vergogna, ma senza gran danno, perchè la maggior
parte d'essi fuggendo si salvò nella suddetta città di Troia, di
maniera che fu forzato Alfonso dipoi a levarsi col campo di sotto a
quella città. Nel seguente luglio _Alessandro Sforza_, governatore
della Marca pel conte Francesco suo fratello, entrò anch'egli nel
regno con mille e cinquecento cavalli. Per trattato ebbe il castello di
Pescara; poscia all'improvviso arrivò addosso a _Raimondo Caldora_, che
assediava Ortona, e il fece prigione insieme con cinquecento cavalli.
Poco mancò che non pigliasse anche _Riccio_ e _Giosia_ di casa Acqua
viva. Ebbero questi la fortuna di salvarsi a città di Chieti. Comparve
poscia nel regno l'esercito pontifizio sotto il comando del _cardinale
di Taranto_ legato, e del _conte di Tagliacozzo_, consistente in circa
dieci mila persone; ma non fece prodezza alcuna degna di menzione. Anzi
il cardinale da lì a qualche tempo fece tregua col re Alfonso, e se ne
tornò in Campagna di Roma. Questa fu la rovina del _re Renato_[2791],
perchè Alfonso mandò tosto _don Ferdinando_ suo figliuolo con grosso
corpo di combattenti a strignere d'assedio di bel nuovo Napoli,
città che scarseggiava allora e maggiormente seguitò a scarseggiare
di viveri. Avea certamente il papa a forza di danari fatto anche un
armamento di alcuni legni in Genova, per inviarli contra d'Alfonso; ma
spese malamente la pecunia, avendo mostrato i Genovesi voglia di far
molto, con poi far nulla.

Per conto della Lombardia, veggendosi _Filippo Maria_ duca di Milano
in cattiva positura, per avere non solo perduti gli acquisti fatti,
ma parte ancora del suo nella guerra co' Veneziani, avea fin dall'anno
antecedente pregato _Niccolò Estense marchese_ di Ferrara ad interporsi
per la pace, siccome principe neutrale, e che avea sì buona mano in
somiglianti affari[2792]. Andò il marchese per tal effetto a Venezia,
passò anche a Mantova per trattarne con quel marchese; nè solamente
tenne filo di lettere col conte _Francesco Sforza_, ma, con licenza de'
Veneziani, andò anche a trovarlo a Marmirolo. Una gran remora a questo
affare era lo stesso conte; laonde per guadagnarlo tornò il duca di
Milano ad esibirgli in moglie _Bianca_, unica naturale sua figlia, che
seco portava le speranze di tutta la sua eredità. E perchè non poteva
il conte prestar fede a chi più di una volta l'avea dianzi burlato,
si trovò il ripiego di mandar Bianca a Ferrara in deposito presso il
marchese Niccolò. Fu essa dunque condotta a Ferrara, dove come gran
principessa fece la sua entrata nel dì 26 di settembre[2793] sotto
baldacchino di panno d'oro, e stelle poi ad aspettare l'esito di sua
ventura. Non so ben dire se per difetto del duca, principe incostante
nelle sue risoluzioni, e che per la venuta di _Niccolò Piccinino_ tornò
ad alzare il capo, oppure per le pretensioni de' Veneziani, vogliosi
di qualche buon boccone, anche in questa occasione andasse a terra la
pratica della pace. Certo è che nel verno di quest'anno si ricominciò
la guerra, e del dì 5 d'aprile il marchese Niccolò ricondusse Bianca
a Milano, dopo aver perduta ogni speranza di comporre le cose. Era
già tornato nell'anno precedente a Milano il suddetto Piccinino, ma
quasi in farsetto; i suoi soldati veterani il seguitarono quasi tutti a
piedi, perchè ogni lor sostanza avean perduto nella rotta d'Anghiari,
essendo, come si è detto altrove, secondo la disciplina militare
degl'Italiani d'allora, in uso di spogliar d'armi i soldati presi, e
di lasciarli andare, con ritener solamente le persone da taglia[2794].
Ancorchè la borsa del duca fosse estenuata affatto, pure si trovarono
gravezze e maniere di spremere quelle dei particolari, tanto che il
Piccinino si rimise in arnese, ed incoraggì il duca a nuove militari
imprese. Eccolo dunque in campagna nel dì 13 di febbraio dell'anno
presente passare il fiume Oglio con circa otto mila cavalli, e tre
mila fanti. Questo passaggio mise il terrore nelle milizie venete, che
svernavano nel Bresciano, e tutte si ritirarono alle fortezze[2795].
Mille cavalli del _conte Francesco_ si ridussero a Chiari. Fu loro
addosso il Piccinino, e li prese insieme colla terra; e ritenuti i
capi di squadra, lasciò andare il resto in bel giuppone. Non passò
gran tempo che ricuperò tutta la Geradadda, prese Palazzuolo, tutta la
valle d'Iseo, il piano del Bergamasco e gran parte del Bresciano: tanta
era la sua velocità in simili azioni. Minutamente si veggono narrati
questi fatti da Cristoforo da Soldo, storico bresciano. Solamente nel
mese di giugno uscì in campagna Francesco Sforza, e passò sul Bresciano
in cerca del Piccinino. Nel dì 25 d'esso mese seguì fra le sue genti
e quelle d'esso Piccinino un incontro assai caldo, colla peggio degli
Sforzeschi; e da lì innanzi andarono poi girando e come giocando
le armate, senza volontà di provar la loro fortuna. Il motivo era,
perchè si trattava forte di pace in segreto, e il conte Francesco, che
onoratamente comunicava tutte le proposizioni ai commessarii veneziani,
era il principale in questo dibattimento.

Ciò che diede impulso a ripigliarne il trattato, fu l'insolenza
de' capitani del duca di Milano, i quali, mirando esso duca già
avanzato in età, e senza figliuoli maschi, tutti d'accordo pensavano
ad assicurar la loro fortuna con chiedergli qualche porzione dello
Stato di lui. Faceva istanza il _Piccinino_ par avere Piacenza in
sua parte; _Lodovico da San Severino_ per Novara; _Lodovico dal
Verme_ per Tortona; _Taliano Furlano_ dimandava il Bosco e Fragaruolo
nel distretto d'Alessandria. Dispiacque talmente questa sinfonia
al duca, che, chiamato a sè Antonio Guidobuono da Tortona suo uomo
fidato, ed amico ancora del conte Francesco Sforza, segretamente il
mandò a far proposizioni d'accordo ad esso conte, offerendogli la
figliuola _Bianca_, e la città di Cremona con Pontremoli in dote, e
con altre esibizioni per appagar anche i Veneziani e Fiorentini. Andò
tanto innanzi questa pratica, che, essendo conchiusi i principali
articoli[2796], nel dì primo d'agosto, mentre il conte Francesco
assediava e batteva colle bombarde Martinengo, dove s'erano chiusi
circa mille dei migliori cavalli del Piccinino, all'improvviso saltò
fuori la tregua fra le parti guerreggianti, e cessò quell'assedio.
Nel 3 d'esso mese _Niccolò Piccinino_, che coll'esercito suo era
accampato in que' contorni, con tutti i suoi uffiziali andò a visitare
il _conte Francesco_. Allora si abbracciarono e baciarono questi due
gran capitani, e il conte, oltre all'onore e alle carezze che fece
a tutti quei condottieri d'armi, perdonò anche a _Taliano Furlano_,
che piagnendo gli dimandò perdono. Eletto dalle parti arbitro per
conchiudere la suddetta pace, esso conte portossi alla Cauriana sul
Mantovano, dove si raunarono ancora gli ambasciatori del papa, de'
Veneziani e Fiorentini, del duca di Milano, e de' marchesi di Ferrara
e di Mantova. Fra le condizioni accordate dal duca vi fu il matrimonio
di Bianca sua figliuola, in età allora di sedici anni, col conte
Francesco; e però prima di pubblicar la pace andò egli nel dì 25
d'ottobre[2797] (il Simonetta[2798] dice il dì 24) con due mila cavalli
presso a Cremona; e giunta colà anche Bianca con gran compagnia, la
sposò in San Sigismondo, e prese il possesso di Cremona; per le quali
nozze si fece mirabil festa in quella città con bagordi, giostre ed
altre allegrie[2799]. Fu poi nel dì 20 di novembre pubblicata la pace,
in cui _Gian-Francesco marchese_ di Mantova, secondo la disgrazia
de' più debili nelle leghe, lasciò il pelo, avendo dovuto restituire
a' Veneziani Porto, Legnago, Nogarola, ed altri luoghi da lui presi,
e rimettervi del proprio Valeggio, Asola, Lunato e Peschiera, a lui
tolti da' Veneziani. Grande allegrezza fu quella di tutta Lombardia per
questa pace.

Mutazione accadde nell'anno presente in Ravenna[2800]. Vi era signore
_Ostasio da Polenta_, che col suo governo parea andare a caccia delle
maniere di farsi odiare da' sudditi suoi. Se l'intesero questi col
senato veneto, il quale chiamò a Venezia esso Ostasio colla moglie e
col figliuolo, mostrando di voler far loro grande onore. Venne egli
a Ferrara, e quantunque il marchese Niccolò il consigliasse di non
andare, volle proseguire il suo viaggio. Giunto ch'egli fu colà, il
popolo di Ravenna, dato di piglio all'armi nel dì 24 di febbraio, si
suggettò a' Veneziani, che presero il dominio e possesso di quella
città. Ostasio fu inviato in Candia, dove trovò non men egli che il
figliuolo la morte col tempo: con che in esso mancò la nobil famiglia,
o almen la signoria de' Polentani, che da lungo tempo dominarono
in Ravenna. A _papa Eugenio_ dispiacque non poco di veder passare
quella sua città in mani sì potenti. Talmente s'era in questi tempi
affezionato il duca di Milano a _Niccolò Estense_ marchese di Ferrara,
principe di sommo credito, che, chiamatolo a Milano, non solo si
cominciò a reggere col suo consiglio, ma in certa guisa depositò in lui
il governo de' suoi Stati. Corse anche voce che meditasse di farlo suo
successore dopo la sua morte. Tanta parzialità del duca gli tirò tosto
addosso l'invidia di chi era solito a comandare in quella corte, e di
chi già pensava a veder succedere in quel ducato il conte _Francesco
Sforza_. Cadde egli infermo nel dì 26 di dicembre, e in poche ore, con
fama di veleno a lui dato, si sbrigò da questo mondo, con essere poi
portato a Ferrara il cadavere suo, e datagli sepoltura nel dì primo
dei seguente gennaio. _Lionello_ suo figliuolo bastardo, ancorchè vi
fossero _Ercole_ e _Sigismondo_ suoi figliuoli legittimi, a lui nati
da _Ricciarda_ figlia del marchese di Saluzzo, ma allora piccioli di
età, per disposizione del padre e del papa, succedette nei dominio
di Ferrara, Modena, Reggio, Rovigo e Comacchio. Fu anche guerra in
quest'anno[2801] fra _Sigismondo Pandolfo de' Malatesti_ signore di
Rimini e il _conte d'Urbino_; ma per opera di _Alessandro Sforza_,
fratello del conte Francesco, seguì pace fra loro. E nel mese di agosto
i Sanesi[2802] ebbero gravi molestie da _Simonetta_ capitano di papa
Eugenio; ma in fine lo sconfissero, e il fecero fuggire ferito alla
di lui patria. I Veneziani dopo la pace cassarono gran copia delle
lor soldatesche; e il bello fu, che quante ne potè tirar dalla sua
il Piccinino, tutte le prese al suo soldo, ossia a quello del duca di
Milano.

NOTE:

[2785] Cronica di Ferrara, tom. 24 Rer. Ital.

[2786] Cronica di Rimini, tom. 15 Rer. Ital.

[2787] Raynaldus, Annal. Eccles. Spondanus, in Annal. Eccles. Æneas
Sylvius, in Epist.

[2788] Giornal. Napol., tom. 21 Rer. Ital.

[2789] Istoria di Napoli, tom. 23 Rer. Ital.

[2790] Simonetta, Vit. Francisci Sfortiae, lib. 6, tom. 21 Rer. Ital.

[2791] Bonincontrus, Annal., tom. 21 Rer. Ital.

[2792] Sanuto, Istor. Venet., tom. 22 Rer. Ital.

[2793] Cronica di Ferrara, tom. 24 Rer. Ital.

[2794] Cristoforo da Soldo, Ist. Bresciana, tom. 21 Rer. Ital.

[2795] Simonetta, Vit. Francis. Sfortiae, tom. eod.

[2796] Sanuto, Istor. di Venezia, tom. 22 Rer. Ital. Cristoforo da
Soldo, Istor. Bresc., tom. 21 Rer. Ital.

[2797] Chron. Placent., tom. 20 Rer. Ital. Cronica di Rimini, tom. 15
Rer. Ital.

[2798] Simonetta, Vit. Francisci Sfortiae, tom. 21 Rer. Ital.

[2799] Annales Forolivienses, tom. 22 Rer. Ital. Platina, Istor. di
Mantova, lib. 5.

[2800] Rubeus, Hist. Ravenn., lib. 7. Cronica di Ferrara, tom. 24 Rer.
Ital.

[2801] Cronica di Rimini, tom. 20 Rer. Ital.

[2802] Chronic. Senense, tom. eod.




    Anno di CRISTO MCCCCXLII. Indizione V.

    EUGENIO IV papa 12.
    FEDERIGO III re de' Romani 3.


Già si godeva buona quiete in Lombardia, e la guerra tutta s'era
ridotta nel regno di Napoli, dove la capitale, stretta d'assedio da
_Alfonso re d'Aragona_, era valorosamente, ma con gran disagio, difesa
dal _re Renato d'Angiò_ e dai Napoletani, che molto lo amavano[2803].
Essendo nulladimeno in grave tracollo gli affari di esso Renato,
questi nel verno non lasciò addietro preghiere e promesse al conte
_Francesco Sforza_ per condurlo nel regno alla propria difesa. E non
trovò in questo molte difficoltà, perchè il conte era amareggiato forte
a cagion dell'occupazione delle sue città già fatta dal re Alfonso
nel regno. Misesi dunque in punto colle maggiori forze ch'egli potò
raunare ed assoldare nei mesi del freddo, ed ebbe fra gli altri unito
a' suoi disegni _Sigismondo Pandolfo Malatesta_ signor di Rimini, e
genero suo per cagione di _Polissena_ sua figliuola con lui maritala
in quest'anno. Mandato innanzi _Giovanni_ suo fratello con parte
dell'esercito, gli diede ordine d'unirsi nel regno di Napoli con
_Antonio Caldora_, il quale già s'era partito dalla divozione del
re Alfonso. Poscia il conte nel principio di maggio[2804] imprese
il viaggio anche egli a quella volta col rimanente dell'esercito.
Ma mentre egli rivolgea i suoi passi e disegni contra d'un lontano
nemico, con bene strana scena trovò di averne un altro assai vicino,
a cui non avrebbe mai pensato. Per quanto attesta il Simonetta, dacchè
il _re Alfonso_ conobbe i preparamenti dello Sforza contra di lui, si
diede a tempestar con calde lettere _Filippo Maria_ duca di Milano,
acciocchè ritenesse il conte da quella spedizione. Da questo ancora si
può scorgere che irregolar testa fosse quella del duca. Non erano, per
così dire, quattro giorni che egli nel valoroso conte si era fatto un
genero, e come un figliuolo; eppure non tardò ad operar contra di lui
alla peggio, sia perchè gli dispiacesse di vederlo tuttavia protetto
da' Veneziani e Fiorentini, ed unito con loro, ovvero che si fosse
pentito di un accasamento fatto quasi per forza e suo malgrado. Però
questo sì instabile principe suscitò contra del conte _papa Eugenio_,
con rappresentargli d'essere venuto il tempo di ricuperar la Marca, e
con offerirgli anche le sue forze sotto il comando del _Piccinino_.
Infatti, fingendo egli di aver licenziato dal suo servigio Niccolò
Piccinino, questi nel dì 3 di marzo arrivò con molta gente d'armi a
Bologna[2805], città a lui sottoposta, facendo vista d'andarsene a
Perugia patria sua. Fu egli poi dichiarato gonfaloniere della Chiesa
romana da papa Eugenio[2806]; e giunto a Todi, posseduta allora dal
conte Francesco, con un trattato se ne impadronì. Questa novità fece
fermare il conte nella Marca, per accudire ai proprii interessi, e
prese con _Bianca_ sua moglie per sua residenza Jesi.

Mentre queste cose succedeano, Alfonso re d'Aragona, principe
di gran mente e sagacità, e di non minore fortuna, continuava
l'assedio della città di Napoli, con averla ridotta a gran penuria
di vettovaglie[2807]. Da due mastri muratori napoletani, che furono
presi, gli fu insegnata la maniera d'entrare in Napoli, cioè per quello
stesso acquedotto per cui tanti secoli prima _Belisario_ s'era nella
città medesima introdotto. Era esso strettissimo; il _re Renato_ vi
avea fatto mettere dei cancelli di ferro ed altri ripari, e fattavi
fare la guardia; ma non fu continuata quest'ultima cautela. Perciò
nel venerdì notte, vegnendo il sabbato, dì 2 di giugno, per quel
condotto sotterraneo il re Alfonso spinse, chi dice quaranta, e chi
più verisimilmente trecento o quattrocento de' suoi soldati entro la
città; e questi fino all'apparir del giorno si tennero nascosi in una
casa. Fatto giorno, ordinò il re che si desse un fiero assalto alle
mura di Napoli alla parte opposta: nel qual tempo i soldati entrati,
impossessatisi d'una porta, v'inalberarono la bandiera aragonese.
Nello stesso tempo que' di fuori cominciarono colle scale a salir
su per le mura; e quantunque il re Renato come un lione accorresse
e facesse molte prodezze per trattenere questo torrente, pure fu
in fine forzato a ritirarsi, per timore d'essere preso, in Castello
Nuovo. Entrati dunque gli Aragonesi, per quattro ore diedero il sacco
alla città, finchè arrivato anche Alfonso, mandò bando, pena la vita,
che desistessero dalle offese. Grandi carezze fece ai Napoletani,
e la città s'empiè in breve di vettovaglia. Giunsero in quel tempo
due navi genovesi[2808], che misero provvisioni in Castello Nuovo; e
sopra d'esse imbarcatosi il re Renato, se n'andò a Firenze a raccontar
le sue disavventure al papa, e a lamentarsi di lui, perchè avesse
impedito al conte Francesco il recargli aiuto. Fu consolato con una
bella investitura del regno di Napoli, che veramente venne a tempo
al suo bisogno; e però se ne tornò da lì a qualche tempo in Provenza,
assai chiarito della volubilità delle cose umane. Seppe ben prevalersi
della sua fortuna il re Alfonso. Da lì a pochi giorni si rendè il
castello di Capuana, e il Nuovo fu assediato. Nel dì 21 di giugno
marciò coll'esercito suo contro ad _Antonio Caldora_, il quale nel
dì 28, unito con _Giovanni Sforza_ fratello del conte, animosamente
andò ad attaccar battaglia col re. Se non era esso Caldora tradito
da' suoi, forse gli dava una mala giornata; ma restò sbaragliato e
preso. Secondo il Simonetta[2809], grave sospetto di tradimento diede
il medesimo Antonio. Poscia perchè egli rivelò al re le intelligenze
di molti signori del regno col conte Francesco, ebbe salva la vita, e
con quattro bicocche a lui concedute in Abbruzzo fu rimesso in libertà,
essendo passate le sue genti al servigio di Alfonso. Giovanni Sforza,
venuto colà con due mila cavalli, se ne tornò con soli quindici a
trovare il conte suo fratello nella Marca. Non finì l'anno che, a
riserva di Tropea e di Reggio di Calabria, tutto il regno venne alla
divozione del re Alfonso, principe liberale verso gli amici, clemente
verso i nemici, e che facea buona giustizia ad ognuno. Ebbe anche le
due fortezze di Castello Nuovo e castello Sant'Ermo, de' quali il re
Renato volle piuttosto fare mercato con Alfonso, che difenderli senza
frutto alcuno.

Il papa, stato in addietro sì saldo contra del re Alfonso, dacchè il
vide cotanto esaltato, cominciò ad addolcirsi con lui, e forse fin
d'allora si diede ad intavolar seco un segreto trattato per abbattere
il conte Francesco Sforza, e spogliarlo della marca d'Ancona[2810].
Non si ricordava egli più dei servigi a lui prestati da questo insigne
capitano di guerra, nè delle investiture a lui date, e confermate
nell'anno presente, non credendosi tenuto ad osservar patti stabiliti
in danno della Chiesa romana, dovendo valer solamente ciò che le è
di utile. Trovò che il conte avea prese alcune terre della stessa
Chiesa non comprese nella sua investitura. Era anche mal soddisfatto
di lui, e con ragione, se è vero ciò che porta Neri Capponi[2811];
perchè nella pace non gli avea fatto immediatamente restituir Bologna,
detenuta dal Piccinino, benchè ciò si dovesse effettuar solamente due
anni appresso. Ed intanto il Piccinino non era tenuto reo, anzi era
a' servigi del medesimo papa. Per attestato del Poggio[2812], avea
fatto lo Sforza il suo dovere per fargli restituire Bologna, ma il
duca non volle. Pubblicò dunque il papa sul principio di agosto una
bolla contra di _Francesco Sforza_, dichiarandolo privato del grado di
gonfalonier della Chiesa, ribello e nemico. Dispiacque ciò forte ai
Fiorentini e Veneziani, che proteggevano il conte, e i primi diedero
anche ordine a _Bernardo de Medici_ di metter pace fra esso conte e
il Piccinino[2813]: il che si effettuò, con essersi veduti insieme
ed abbracciati di nuovo questi due valorosi guerrieri. Ma che? non
passò molto che il Piccinino occupò al conte la terra ossia città di
Tolentino, e tornò alle ostilità. Il Medici di nuovo s'interpose, e
racconciò gli affari; ma per poco tempo, perchè appena lo Sforza si
fu mosso per passare nel regno contra del re Alfonso, con dare un
fiero sacco a Ripa Transona, che il Piccinino alle istanze dei legati
del papa gli tolse Gualdo, ed imprese dipoi l'assedio della città
d'Assisi. Alla difesa vi fu inviato dal conte con della fanteria
_Alessandro Sforza_ suo fratello, ma indarno[2814]. L'avventura o
disavventura stessa che dianzi provò Napoli, tornò a vedersi sotto
Assisi. Cioè per un acquedotto, insegnatogli da un frate, il Piccinino
una notte introdusse entro quella città un migliaio di fanti, colle
spalle de' quali anche il resto delle sue genti v'entrò nel dì 30
di novembre[2815]. Fu posta a sacco tutta l'infelice città, nè si
lasciò indietro iniquità che non fosse commessa, senza neppure portare
rispetto alcuno al venerabil tempio di San Francesco. Gran discredito
venne a Niccolò Piccinino per questa barbarie, aggiunta all'aver
due volte rotti i patti e giuramenti della pace fatta col conte.
Ne' medesimi tempi il re Alfonso finì di prendere tutte le terre
spettanti nel regno ad esso conte, e furono, secondo l'asserzione del
Simonetta[2816], Ariano, Manfredonia, Troia e Monte Sant'Angelo. Mandò
bensì il conte Francesco uno de' suoi primi uffiziali, cioè _Troilo_,
al re, per trattar d'accordo; ma Alfonso l'andò menando a spasso con
belle parole, senza mai voler conchiudere cosa alcuna; anzi indusse
con vantaggiose promesse Troilo stesso ad abbandonare il servigio del
conte: il che, siccome vedremo, fu eseguito a suo tempo. Intanto, se
crediamo al Sanuto[2817], nel dì 16 d'ottobre fu conchiusa una lega fra
esso re Alfonso, il duca di Milano e Niccolò Piccinino contro la lega
de' Veneziani, Fiorentini e conte Francesco. Fin qui avea _Tommaso da
Campofregoso_ doge di Genova lodevolmente governata quella città[2818];
ma essendo mancato di vita in quest'anno _Batista_ suo fratello, ch'era
il suo principale appoggio, ed avendo i Genovesi per loro nemici il re
Alfonso e il duca di Milano, si manipolò una congiura contra di questo
doge. _Gian Antonio del Fiesco_, che n'era il capo, entrò nella città
con una frotta d'armati nella notte precedente al dì 18 di dicembre, e
mosse a rumore il popolo. Fatto giorno, perchè Tommaso non si sentiva
voglia di cedere, fu dato l'assalto al palazzo ducale, in maniera
ch'esso doge si rifugiò nella torre dello Orologio, e si diede poscia
a Raffaello Adorno. Furono creati gli anziani e capitani del popolo pel
governo della città, la quale tornò ben tosto alla quiete primiera.

NOTE:

[2803] Simonetta, Vit. Francisci Sfortiae, lib. 6, tom. 21 Rer. Ital.

[2804] Sanuto, Istor. Ven., tom. 22 Rer. Ital.

[2805] Cronica di Bologna, tom. 18 Rer. Ital.

[2806] Bonincontrus, Annal., tom. 21 Rer. Italic.

[2807] Giornal. Napol., tom. 22 Rer. Ital. Istor. Napoletana, tom. 23
Rer. Ital. Sanuto, Istor. Ven., tom. 22 Rer. Ital.

[2808] Bonincontrus, Annal., tom. 21 Rer. Ital.

[2809] Simonetta, Vit. Francisci Sfortiae, lib. 6, tom. 21 Rer. Ital.

[2810] Raynaldus, Annal. Eccles.

[2811] Neri Capponi, Comment., tom. 18 Rer. Ital.

[2812] Poggius, Hist., lib. 6.

[2813] Ammirati, Istor. Fiorent., lib. 22.

[2814] Blondus, Dec. IV, lib. 1.

[2815] Annal. Foroliviens., tom. 22 Rer. Ital.

[2816] Simonetta, Vit. Francisci Sfortiae, tom. 21 Rer. Ital.

[2817] Sanuto, Istor. Venet., tom. 22 Rer. Ital.

[2818] Giustiniani, Istoria di Genova, lib. 5.




    Anno di CRISTO MCCCCXLIII. Indiz. VI.

    EUGENIO IV papa 13.
    FEDERIGO III re de' Romani 4.


Perchè _papa Eugenio_ avea trasferito a Roma il concilio, ed inoltre
perchè colla fervente voglia di riacquistare la marca d'Ancona,
conoscea che non potea andare d'accordo co' Fiorentini, impegnati in
favore del conte _Francesco Sforza_, determinò di lasciar Firenze per
passare a Roma[2819]. Misesi dunque in viaggio nel dì 7 di marzo,
e giunse nel dì seguente a Siena, dove immensi onori ricevette da
quel popolo. Fermossi in quella città sino al dì 5 di settembre,
nel qual tempo venne a tributargli il suo ossequio Niccolò Piccinino
gonfaloniere della Chiesa, a cui fu fatto un magnifico incontro. Stando
quivi Eugenio, cominciò (seppure non avea cominciato molto prima)
a tener pratica di pace e di lega col _re Alfonso_, per valersi del
braccio di lui a cacciar dalla Marca Francesco Sforza. Era Alfonso
esperto trafficante ne' suoi politici affari. Nel medesimo tempo avea
tenuto trattato col conte Francesco e col Piccinino suo avversario,
e finalmente conchiuse con chi più vantaggio gli promettea, cioè col
Piccinino. Similmente, nel mentre che maneggiava concordia con papa
Eugenio, facea di grandi esibizioni all'_antipapa Felice_, ossia ad
Amedeo, e al concilio di Costanza, affin di ottenere l'investitura del
regno di Napoli per sè e per _don Ferdinando_ suo figliuol bastardo,
già dichiarato duca di Calabria. Molto ancora a lui prometteva sì di
privilegii come di danaro il suddetto Amedeo. Così facea finezze e
paura nello stesso tempo non meno al papa che all'antipapa. Finalmente
il pontefice Eugenio, dopo aver fatto il ritroso un pezzo, si acconciò
con Alfonso, e gli accordò tutto quanto egli seppe dimandare, purchè
egli impiegasse le forze sue per liberar la Marca dalle mani del conte
Francesco. Nel dì 14 di giugno da _Lodovico patriarca_ d'Aquileia e
cardinale furono sottoscritti a nome del papa gli articoli di quella
concordia, rapportati con altri atti dal Rinaldi[2820]. Partito poi da
Siena il papa, arrivò felicemente a Roma nel dì 28 di settembre[2821],
e nel dì 13 di ottobre diede principio nel Laterano al concilio.
_Guidantonio conte_ di Montefeltro e d'Urbino venne a morte nell'anno
presente nel dì 21 di febbraio, e gli succedette, secondo la Cronica di
Ferrara[2822], nel dominio il conte _Antonio_ suo figliuolo, oppure,
secondo gli Annali di Forlì[2823], _Taddeo_ parimente chiamato suo
figlio. _Oddo Antonio_ egli è appellato, e credo con più fondamento,
dall'Ammirati[2824] e da altri. Grande novità succedette quest'anno
in Bologna[2825]. Nel precedente era venuto in quella città _Francesco
Piccinino_ per governarla a nome di Niccolò suo padre. Essendo infermo,
si fece portare a castello San Giovanni, ed accompagnare da _Annibale
Bentivoglio_ e da _Gasparo_ ed _Achille dei Malvezzi_. Giunto là,
fece prendere questi tre nobili bolognesi, e mandò Annibale nella
rocca di Varano su quel di Parma, Achille nella rocca di Mompiano sul
Genovesato, e Gasparo nella rocca di Pellegrino nel Piacentino. Per
quante premure facessero i Bolognesi presso il duca di Milano e presso
Niccolò Piccinino per la liberazione di questi loro concittadini,
altro non ne riportarono che belle parole e promesse. Si mossero perciò
segretamente da Bologna due valorosi giovani, cioè _Galeazzo_ e _Taddeo
de' Marescotti_ con tre altri amici d'Annibale Bentivoglio per cercare
le vie di liberarlo. Giunti alla rocca di Varano, ebbero tal industria
e fortuna, che una notte scalarono il muro, e misero le mani addosso
al castellano e al suo famiglio; sicchè, entrati nella prigione,
e limati i ceppi di Annibale, poterono poi nella notte seguente
fuggirsene, menando seco il castellano, finchè furono in salvo. Vennero
a Spilamberto sul Modenese, dove dal _conte Gherardo Rangone_ ebbero
consiglio ed aiuto; e, mandato innanzi l'avviso della lor venuta nel dì
5 di giugno[2826], nella seguente notte furono dai loro amici tirati
su per le mura con delle corde. Poscia senza perdere tempo, raunati
i lor partigiani, e facendo sonare campana a martello a San Giacomo,
col popolo in armi corsero furiosamente al palazzo del pubblico, dove
abitava Francesco Piccinino, che indarno fece resistenza colle sue
genti d'armi. Entrarono nel palazzo, vi fu preso il medesimo Piccinino
colla sua brigata; e diedesi subito principio all'assedio del castello
di Galiera, che teneva in freno la città.

Accadde che in quel tempo passava il _conte Lodovico del Verme_ pel
Bolognese, incamminato alla volta della Marca con molta gente a cavallo
e a piedi, per unirsi a _Niccolò Piccinino_. Per questa novità egli si
fermò, ed unito con _Guidantonio de' Manfredi_ signor di Faenza, tenne
saldo, e presidiò molte castella del Bolognese, e cominciò guerra colla
città. Non tardarono i Bolognesi a spedir messi a Venezia e Firenze per
soccorso, e nel dì 6 di luglio fecero lega con quelle due repubbliche.
In loro aiuto furono spediti da Venezia il _conte Tiberto Brandolino_
da Forlì e il _conte Guido Rangone_ da Modena, valenti capitani di
questi tempi, con mille cavalli e ducento fanti. Anche i Fiorentini
v'inviarono _Simonetto da Castello di Piero_ con ottocento cavalli e
ducento pedoni. Nel dì 14 d'agosto venuto a Bologna l'avviso che il
conte Lodovico del Verme s'era levato dalla Riccardina per passare alla
Pieve e a San Giovanni con tre mila cavalli; _Annibale de' Bentivogli_,
messi in armi i Bolognesi, andò a trovarlo a Ponte Polledrano, e con
tal furia l'assalì, che, dopo breve combattimento, il mise in rotta.
Vi rimasero presi da due mila cavalli, undici capi di squadra e tutto
il carriaggio. La miglior arma che adoperarono il Verme e gli altri
capitani furono gli speroni. Per questa importante vittoria tornarono
alla divozion di Bologna tutte le terre e castella di quel distretto;
e nel dì 21 si rendè la cittadella di Galiera, a spianar la quale
immediatamente si accinse il popolo. Fu cambiato _Francesco Piccinino_
con _Gasparo_ ed _Achille Malvezzi_ condotti dalle rocche dove erano
prigioni. Così tornò in sua libertà la città di Bologna. Grandi poi
furono in questo anno le applicazioni del papa e del re Alfonso per
togliere la marca d'Ancona al _conte Francesco_[2827]. Era già entrato
esso re in Napoli su carro trionfale nel dì 26 di febbraio, precedendo
tutta la fiorita nobiltà di quel regno. Andato da lì a qualche
tempo _Niccolò Piccinino_ a Terracina, oppure a Gaeta, a trovarlo,
fu ricevuto con gran distinzione, ed onorato col cognome della casa
d'Aragona (avea già quello della casa de' Visconti), e con lui concertò
l'impresa della Marca. Aveva il conte Francesco presa e saccheggiata
Santa Natolia nel territorio di Camerino, e ricuperato Tolentino;
ed allorchè s'avvide del nembo che gli soprastava dalla parte del re
d'Aragona e di Napoli, cominciò a sollecitare gli aiuti de' Veneziani e
Fiorentini, che tardarono di troppo. Intanto il re, fatta da tutte le
parti gran massa di gente d'armi, venne nel mese d'agosto in persona
verso Norcia, ed andò ad unirsi con Niccolò Piccinino, il quale,
assediando la terra di Visso nell'Umbria, la costrinse alla resa. Se
vogliamo prestar fede agli Annali di Forlì[2828], ascendeva l'armata
del re e del Piccinino a trenta mila tra cavalli e fanti. Forze da
resistere a sì grosso torrente non avea il conte Francesco[2829]; però,
poste buone guarnigioni nelle piazze più importanti (cioè _Alessandro_
suo fratello in Fermo, _Giovanni_ altro suo fratello in Ascoli,
_Rinaldo Fogliano_ suo fratello uterino in Cività, _Pietro Brunoro_ in
Fabriano, _Fioravante da Perugia_ in Cingoli, _Giovanni da Tolentino_
suo genero in Osimo, _Troilo da Rossano_ in Jesi, e _Roberto da San
Severino_ in Rocca Contrada), si ritirò egli con parte del suo esercito
a Fano, città ben forte di _Sigismondo Malatesta_ suo genero, per quivi
aspettare i sospirati soccorsi de' collegati, coi quali potesse far
fronte, occorrendo ai nemici.

Ma volle la sua disavventura che, oltre a _Manno Barile_, il quale sul
principio di quest'anno l'avea abbandonato, anche altri suoi principali
condottieri di armi in sì grave congiuntura il tradissero. Entrato
dunque Alfonso col Piccinino nella Marca, ed inalberate le bandiere
della Chiesa, tosto si volsero alla di lui ubbidienza San Severino,
Matelica, Tolentino e Macerata. _Pietro Brunoro_ gli diede Fabriano, ed
acconciossi con lui[2830]. Altrettanto fece _Troilo_, benchè cognato
del conte Francesco, dandogli Jesi, e passando al suo servigio colle
sue truppe. Con ciò vennero meno al conte Francesco più di due mila dei
suoi cavalli, e molte schiere di fanteria, che andarono ad ingrossar
maggiormente l'esercito nemico. Poscia anche Cingoli si rendè ad
Alfonso, e il popolo d'Osimo, levato a rumore, ebbe forza di spogliare
_Giovanni da Tolentino_ ed _Antonio Trivulzio_ col presidio[2831].
Toscanella ed Acquapendente alzarono anch'esse le insegne della Chiesa.
In somma non passò gran tempo che tutta la Marca, a riserva di Fermo,
d'Ascoli e di Rocca Contrada, venne in potere del re e del Piccinino,
che ne prese il possesso a nome del papa. Sbrigato dalla Marca il re
Alfonso, nel dì 12 di settembre venne a mettere il campo alla città
di Fano, dove si trovava il _conte Francesco_ con gran gente; ma,
conosciuto che poco onore potea guadagnare sotto sì forte città,
nel dì 18 se ne tornò indietro, e portò le sue armi contro quella
di Fermo, alla cui difesa si trovava _Alessandro Sforza_ con buon
presidio. Fu in questa occasione che rimasero puniti dei lor tradimenti
_Pietro Brunoro_ e _Troilo_ cognato del conte Francesco[2832]. Furono
intercette, cioè fatte cadere in mano del re, lettere scritte loro
da esso Alessandro con ordine d'eseguire quanto era stato ordinato.
Confessa il Simonetta[2833], essere stato questo uno stratagemma del
medesimo conte Francesco, che scrisse al fratello di così operare,
per mettere in diffidenza presso il re que' due condottieri, dai
quali egli era stato tradito. E ne seguì l'effetto. Fu dunque
costantemente creduto che costoro con intelligenza del conte fossero
passati nella regale armata, per poi assassinare il re. E perciò il
re, messe in armi le sue truppe, li fece prendere amendue, e legati
gl'inviò a Napoli, e di là li mandò in una fortezza del regno di
Valenza, dove stettero per dieci anni. Secondo il Simonetta, furono
anche spogliate tutte le genti d'armi dei suddetti due; ma l'autore de'
Giornali Napoletani vuole che il re le prendesse tutte al suo soldo.
Nè è da tacere una curiosa particolarità, di cui non io, ma Cristoforo
da Costa negli Elogii delle donne illustri sarà mallevadore. Cioè che
Pietro Brunoro da Parma, trovata una fanciulla, per nome Bona, nativa
della Valtellina, di spirito non ordinario, seco la conduceva vestita
da uomo, con avvezzarla al mestier della guerra. Dappoichè Brunoro fu
messo prigione, ella andò a tutti i principi d'Italia e di Francia, e
ne portò lettere di raccomandazione al re Alfonso per la liberazione di
questo suo padrone, di maniera che egli uscì dalle carceri. Gli procurò
essa in oltre una condotta di milizie dai Veneziani coll'assegno
annuo di venti mila ducati; per li quali benefizii egli poi la sposò.
Militò ella finalmente col marito, fece di molte prodezze, e con esso
fu inviata contro i Turchi alla difesa di Negroponte. Quivi terminò i
suoi giorni Brunoro, ed ella, tornando in Italia nel 1466, per viaggio
ammalatasi, diede fine alla sua vita. Dopo avere il re Alfonso tentato
invano Ascoli, e preso Teramo e Civitella con altri luoghi, ch'erano
del conte Francesco, menò a quartiere le sue soldatesche nel regno di
Napoli.

Era intanto restato tra Pesaro e Rimini _Niccolò Piccinino_ insieme
con _Federigo conte_ d'Urbino, e con _Malatesta_ signor di Cesena, e
facea guerra or qua or là alle terre di Rimini, con ridursi in fine
a Monteloro. Intanto in soccorso del conte Francesco arrivarono il
_conte Guido Rangone, Simonetto, Taddeo marchese_ di Este ed altri
capitani con cavalleria e fanteria, spediti da' Veneziani e Fiorentini.
Con sì fatti rinforzi il valoroso conte, menando seco _Sigismondo
Malatesta_ signore di Rimini e genero suo (della cui fede si dubitò
non poco, allorchè il re Alfonso fu sotto a Fano), andò nel dì 8
di novembre insieme con _Alessandro_ suo fratello e con gli altri
capitani a trovare il _Piccinino_, e fu con lui alle mani, ancorchè il
vedesse postato in un sito assai difficile e vantaggioso. Per molte
ore durò l'atroce battaglia; e quantunque il Piccinino facesse delle
maraviglie, più ne fece il conte Francesco, con dargli una gran rotta,
prendere circa due mila cavalli, e tutto il ricchissimo bagaglio de'
nemici. Col favor della notte si salvò con pochi esso Piccinino a
Monte Ficardo, pieno di confusione e di dolore. Spese poi il conte
qualche tempo, per le importune istanze di Sigismondo Malatesta,
intorno a Pesaro, signoreggiato allora da _Galeazzo Malatesta_. Di
là passò nella Marca, dove trovò che il Piccinino avea rinforzato
di gente le principali città; e però, dopo aver ridotte alla sua
divozione alcune poche castella, se n'andò a Fermo, e quivi svernò con
parte delle sue milizie. Or mentre queste cose succedeano, e dacchè
vide _Filippo Maria_ duca di Milano che gli affari del genero suo,
cioè del conte Francesco, andavano alla peggio nella Marca, siccome
principe non mai fermo ne' suoi proponimenti, cominciò a pentirsi
delle sregolate o balorde sue risoluzioni, e a desiderare ch'egli
non perdesse il suo Stato. Perciò nel dì 8 di settembre spedì suoi
ambasciatori a Venezia[2834] per collegarsi con quella repubblica e
co' Fiorentini in favore del conte, e fece anche sapere al re Alfonso
di desistere dall'offenderlo. Si maravigliò forte il re di questa
inaspettata mutazion di volere del duca; inviò a lui ed anche a Venezia
ambasciatori; ma niuna grata risposta ne ricevette. Servirono questi
passi del duca, e il trattato di lega fra lui, Venezia e Firenze, a
fare[2835] ch'egli poi si ritirasse da Fano, e se ne tornasse nelle
sue contrade. Ed intanto nel dì 24 di settembre fu conchiusa la lega
suddetta in Venezia, in cui ancora entrò Sigismondo Malatesta signore
di Rimini. Elessero in quest'anno a dì 28 di gennaio[2836] i Genovesi
pacificamente per loro doge _Raffaello Adorno_, di famiglia altre volte
salita a quella dignità.

NOTE:

[2819] Hist. Senensis, tom. 20 Rer. Ital.

[2820] Raynaldus, Annal. Eccles.

[2821] Petroni, Hist., tom. 24 Rer. Ital.

[2822] Cronica di Ferrara, tom. eod.

[2823] Annales Foroliviens., tom. 22 Rer. Ital.

[2824] Ammirati, Istor. di Firenze, lib. 22.

[2825] Cronica di Bologna, tom. 18 Rer. Ital.

[2826] Sanuto, Ist. Ven., tom. 22 Rer. Ital.

[2827] Giornal. Napolet., tom. 21 Rer. Ital.

[2828] Annal. Foroliv., tom. 22 Rer. Ital.

[2829] Simonetta, Vit. Francisci Sfortiae, lib. 6, tom. 21 Rer. Ital.

[2830] Sanuto, Istor. Venet., tom. 22 Rer. Ital.

[2831] Cronica di Rimini, tom. 15 Rer. Ital.

[2832] Giornal. Napolet., tom. 22 Rer. Ital.

[2833] Simonetta, Vit. Francisci Sfortiae, lib. 6, tom. 21 Rer. Ital.




    Anno di CRISTO MCCCCXLIV. Indiz. VII.

    EUGENIO IV papa 14.
    FEDERIGO III re de' Romani 5.


Trovandosi in Fermo _Bianca Visconte_ moglie del conte _Francesco
Sforza_, quivi nel dì 24 di gennaio diede alla luce un figliuolo[2837];
del qual parto fu immantenente spedita la nuova al duca di Milano,
padre di lei, per sapere qual nome si dovesse porre al nato figliuolo.
Gli fu posto quello di _Galeazzo Maria_. Fra le sue disavventure
ebbe almeno il conte Francesco questa consolazione. Ma, trovandosi
senza danari, spedì per ottenerne _Sigismondo Malatesta_ suo genero
a Venezia, e ne ricavò questi buona somma, e la maggior parte ancora
ne ritenne per sè a conto delle sue paghe. All'incontro _Niccolò
Piccinino_ fu ben rinforzato di gente e danaro dal _papa_ e dal _re
Alfonso_; laonde entrò in campagna per tempo, e cominciò le scorrerie
pel territorio di Fermo. Dall'altra parte anche le milizie del re
Alfonso ricominciarono la guerra. A Monte Milone si portò il Piccinino,
ed, avendo passato il fiume Potenza, fu quivi colto da Ciarpellione,
uno de' più valenti condottieri d'armi che si avesse il conte
Francesco, e ne riportò una buona pelata colla prigionia di molti de'
suoi. Si salvò egli miracolosamente, ritirandosi in una torricella, che
rimase intatta, per non avervi fatto mente Ciarpellione. Perchè poi gli
venne ordine dal duca di portarsi a Milano, e di fare intanto tregua
col conte Francesco, eseguì Niccolò il primo comandamento, ma non già
il secondo, avendoglielo impedito il legato del papa. Però, lasciato
il comando dell'armata a _Francesco Piccinino_ suo figliuolo, volò
in Lombardia. Trovossi intanto il conte Francesco in gravi angustie,
perchè Sigismondo Malatesta l'avea tradito con essersi messo in viaggio
colle sue truppe, per andare ad unirsi con lui, ma con aver poi trovati
de' pretesti per tornarsene a Rimini. Dall'altro canto, se Francesco
Piccinino univa la sua armata coll'aragonese, non vedea modo da poter
sostenere la città di Fermo contra di tante forze. Ora per impedir
siffatta unione con quella gente che avea, prese lo spediente di andare
a visitar esso Francesco Piccinino, che s'era ben postato a Monte
Olmo. Secondo il Simonetta, era il dì di venerdì 23 d'agosto, quando
gli fu a fronte, e colle schiere in battaglia l'assalì. Ma non battono
i conti secondo il calendario. Negli Annali di Forlì è scritto che fu
il dì 19 d'esso mese[2838], e lo stesso vien confermato dalla Cronica
di Rimini[2839], e dal Sanuto[2840], che per errore dice di maggio.
Nè di ciò si può dubitare, stante una lettera scritta nel medesimo
dì 19 d'agosto dal conte Francesco a Bologna, come s'ha dalla Cronica
d'essa città[2841]. In quel conflitto certo è che segni di gran valore
diede Francesco Piccinino colle sue squadre; ma egli combatteva con
un capitano che in fatti d'armi fu maraviglioso, nè sapea esser vinto.
Mentre si combatteva, _Alessandro Sforza_ occupò le tende e il bagaglio
de' nemici; poscia seguitò ad incalzarli dal suo canto; nel qual tempo
il conte Francesco suo fratello con eguale attenzion ed ardore facea lo
stesso dall'altro. In somma restò sbaragliato l'esercito di Francesco
Piccinino colla perdita di quasi tre mila cavalli, ed egli col
rifugiarsi in una palude cercò di salvarsi, ma da un suo fante tradito
fu condotto prigione al conte Francesco. Ebbero fatica a ridursi in
salvo _il cardinal Domenico Capranica_ legato del papa, e _Malatesta_ a
Cesena. Nel dì seguente Monte Olmo si rendè al conte Francesco, ed ivi
fu ritrovata gran copia d'uffiziali e soldati del Piccinino, che vi si
erano rifugiati con assai cavalli e robe preziose. Ciò fatto, marciò
il vittorioso Sforza a Macerata, e senza fatica se ne impossessò,
siccome ancora di San Severino. Cingoli volle aspettar la forza prima
di rendersi, e dopo otto giorni se gli sottomise con altri piccioli
luoghi. Intanto esso conte fece tentar di pace _papa Eugenio_, che si
trovava allora a Perugia, conturbato non poco per le di lui vittorie,
dopo aver fulminate le scomuniche nel precedente maggio contra di
lui e di Sigismondo Malatesta. Alle istanze del conte diedero maggior
polso gli ambasciatori di Venezia e Firenze, di maniera che l'accordo
seguì nel dì 10 d'ottobre, con avere il papa lasciate al medesimo
conte in feudo con titolo di marchese tutte le terre da lui possedute
e ricuperate prima del dì 15 oppure 18 del mese suddetto. A riserva
d'Osimo, Recanati, Fabriano ed Ancona, il resto della Marca ubbidiva ai
suoi cenni.

Era venuto a Milano _Niccolò Piccinino_, chiamatovi, come dissi
(non si sa bene il motivo) dal duca. Non gli si partiva dal cuore
l'affanno per la perdita di Bologna[2842], e per la sconfitta a lui
data dal conte Francesco Sforza. A questi pensieri, che il laceravano
di dentro, si aggiunse l'altra dolorosa nuova non solo della rotta di
Francesco suo figliuolo, ma d'esser egli anche caduto prigione nelle
mani dell'emulo ossia nemico Sforza. Soccombè in fine alla malinconia,
ed, infermatosi, terminò il corso del suo vivere nel dì 15 oppure 16
d'ottobre[2843]: con che mancò uno de' più insigni generali d'armata
che s'avesse l'Italia, a cui niun altro si potea anteporre, se non
Francesco Sforza. Nelle spedizioni la sua attività e prestezza non
ebbe pari; ma egli si prometteva molto della fortuna, e però azzardava
bene spesso nelle sue imprese: laddove lo Sforza sempre operava con
saviezza, e sapea cedere e temporeggiare, quando lo richiedeva il
bisogno, nè temerariamente mai procedeva in ciò che imprendeva. Per la
morte del Piccinino sommamente si afflisse il duca _Filippo Maria_,
rimasto privo di sì valente, onorato e fedele capitano; nè potendo
far altro, si rivolse a beneficare i di lui figliuoli _Francesco_ e
_Jacopo_, con aver ottenuta la libertà del primo dal conte Francesco, e
con chiamarli amendue a Milano. Accadde ancora nell'anno presente[2844]
la morte di _Oddo-Antonio_ conte di Montefeltro e d'Urbino, personaggio
di costumi sfrenati e d'insoffribil lussuria. Per cagione di questi
suoi vizii fu egli nella notte del dì 22 di luglio da molti congiurati
ucciso, e in luogo suo proclamato signore _Federigo_ suo fratello, e
figliuolo bastardo di _Guidantonio_ già conte, ancorchè comunemente
creduto fosse figliuolo di _Bernardino dalla Carda_ degli Ubaldini.
Questi, essendo ito a Fermo per visitare il conte Francesco, stabilì
tosto con esso lui lega difensiva ed offensiva. Venne a morte anche in
quest'anno[2845], nel dì 8 o pure 24 di settembre, _Gian-Francesco da
Gonzaga_ marchese di Mantova, assai invecchiato, ed ebbe per successore
_Lodovico_ suo figliuolo. Fu parimente chiamato da Dio a miglior vita
nella città dell'Aquila a dì 20 di maggio[2846] frate _Bernardino da
Siena_ dell'ordine de' Minori, celebre missionario di questi tempi,
che per le sue luminose virtù venne poi aggregato al ruolo de' santi.
Similmente finì di vivere[2847] _Leonardo Aretino_, segretario della
repubblica fiorentina, uomo celebre allora per la sua letteratura e
perizia della lingua greca. Si ammalò nel dì 5 d'aprile[2848] di sì
pericolosa malattia _Alfonso re_ di Aragona e delle Due Sicilie, che
corse in fin voce che era morto. Gran bisbiglio e movimento fu nei
baroni del regno, di modo tale che guarito il re, ben s'avvide del poco
capitale che potea farsi della fede de' regnicoli. Diede egli in questo
anno[2849] per moglie a _don Ferdinando_ duca di Calabria suo figliuolo
_Isabella di Chiaramonte_, nipote di _Gian Antonio Orsino_ principe
di Taranto. Maritò eziandio Maria sua figliuola col marchese _Lionello
d'Este_ signor di Ferrara, Modena e Reggio. Fu pertanto spedito _Borso
d'Este_ fratello d'esso marchese con due galee veneziane a levar questa
principessa che, accompagnata dal principe di Salerno, arrivò a Ferrara
nel dì 24 d'aprile[2850]. Memorabil fu la magnificenza di queste nozze
per la quantità delle feste e dei varii solazzi, che durarono quindici
giorni coll'intervento degli ambasciatori di tutti i principi d'Italia.
Fece guerra in quest'anno il re Alfonso ad _Antonio Santiglia_ signore
di Cotrone, Catanzaro ed altri luoghi in Calabria, e gli tolse tutti
quegli Stati. Condiscese anche a far pace coi Genovesi[2851], co'
quali era in guerra da gran tempo, e gli obbligò a pagargli ogni
anno a titolo di censo un bacile d'argento, con accordar loro varii
privilegii.

NOTE:

[2834] Sanuto, Istor. Venet., tom. 22 Rer. Ital.

[2835] Annal. Foroliviens., tom. eod.

[2836] Giustiniani, Istor. di Genova, lib. 5.

[2837] Simonetta, Vit. Francisci Sfortiae, lib. 6, tom. 21 Rer. Italic.

[2838] Annal. Foroliviens., tom. 22 Rer. Ital.

[2839] Cronica di Rimini, tom. 15 Rer. Ital.

[2840] Sanuto, Istor. Ven., tom. 22 Rer. Ital.

[2841] Cronica di Bologna, tom. 18 Rer. Ital.

[2842] Corio, Istor. di Milano.

[2843] Cristoforo da Soldo, Istor. Bresc., tom. 21 Rer. Ital.

[2844] Annal. Foroliviens., tom. 22 Rer. Ital. Cronica di Rimini, tom.
15 Rer. Ital.

[2845] Cronica di Ferrara, tom. 24 Rer. Ital.

[2846] Raynaldus, Annal. Eccles.

[2847] Bonincontrus, Annal., tom. 21 Rer. Ital.

[2848] Giornal. Napolet., tom. 21 Rer. Ital.

[2849] Istoria Napol., tom. 23 Rer. Ital.




    Anno di CRISTO MCCCCXLV. Indiz. VIII.

    EUGENIO IV papa 15.
    FEDERIGO III re de' Romani 6.


Fra il _duca di Milano_ e _Francesco Sforza_ suo genero parve nel
precedente anno restituita buona armonia, per quanto abbiamo veduto.
Ma intervenne accidente che affatto la guastò. Dappoichè mancò,
colla morte di _Niccolò Piccinino_, ad esso duca un raro generale
delle sue armi, mise egli il guardo sopra _Ciarpellione_, cioè sopra
il più accreditato capitano che si avesse allora Francesco[2852], e
segretamente cominciò a trattare con lui, per torlo al conte e farlo
venire a Milano. Trapelò questo trattato, e se ne crucciò forte il
conte, il quale, fidandosi poco del suocero duca, perchè assai ne
conosceva l'umore, temeva anche dei malanni, se lasciava partire chi
era stato partecipe di tutti i suoi segreti. Fece pertanto mettere
prigione nella fortezza di Fermo Ciarpellione, e processarlo per varie
sue iniquità[2853]. Dopo di che nel dì 29 di novembre dell'antecedente
anno il fece impiccare, con ispargere voce d'aver egli macchinato
contro la vita del medesimo conte. Altamente si chiamò offeso per
questo fatto il duca, e protestò di volersene vendicare. Francesco di
tutto informò i Veneziani e Fiorentini, a' quali piacea più di vederlo
nemico che amico del suocero. Si partì ancora dall'amicizia di esso
conte _Sigismondo Malatesta_ signore di Rimini, tuttochè genero del
medesimo. Vagheggiava egli da gran tempo Pesaro e Fossombrone, goduti
da _Galeazzo Malatesta_, cioè da chi era privo di figliuoli; anzi s'era
già provato colla forza, ma indarno, d'impadronirsene[2854]. Avvenne
che, per interposizione di _Federigo conte d'Urbino_, vendè Galeazzo al
_conte Francesco_ essa città di Pesaro per venti mila fiorini d'oro,
con che _Alessandro Sforza_ fratello del conte sposasse _Costanza_
sua nipote, e divenisse padrone di quella città. Fossombrone eziandio
fu venduto al conte Federigo per tredici altri mila fiorini. Era già
per varii motivi mal soddisfatto lo Sforza di Sigismondo suo genero,
uomo anche per altro conto di coscienza guasta; e però senza alcun
riguardo verso di lui fece il suo negozio. Che disdegno e rabbia per
questo provasse Sigismondo, non si può assai dire. Mosse da lì innanzi
cielo e terra contra del conte Francesco, tanto presso il pontefice,
quanto presso il re Alfonso e il duca di Milano. Spezialmente questo
suo sdegno piacque al duca, per potere valersi di lui contra dello
Sforza. Ora _Filippo Maria_ co' suoi maneggi tanto fece, che _papa
Eugenio IV_ prese Sigismondo al suo soldo, e facendo sperare coll'aiuto
proprio e d'esso signore di Rimini assai facile al papa il riacquistare
Bologna, a poco a poco accese il fuoco d'una nuova guerra. Nè penò
molto a tirarvi anche il _re Alfonso_, perchè la città di Teramo s'era
data al conte Francesco; e _Giosia Acquaviva_ ed altri del suo regno,
ribellatisi a lui, si erano uniti col medesimo conte. Mentre questi
concerti di guerra si andavano facendo, uno strepitoso accidente
avvenne in Bologna[2855]. Era in quella città in alta stima _Annibale
de' Bentivogli_, perchè riguardato come glorioso liberatore della sua
patria. Ma la invidia, nata, per così dire, col mondo, il facea mirar
con occhio bieco da _Baldassare da Canedolo_, da' Ghiselieri e da
alcuni altri cittadini. Andò tanto innanzi questa cieca passione, che
costoro determinarono di levargli la vita. Fu invitato il Bentivoglio
nel dì 24 di giugno, festa di san Giovanni Batista, da _Francesco
Ghiselieri_, a tenergli un suo figliuolo al sacro fonte. Finita la
funzione, ed usciti che furono di chiesa, Baldassare e gli altri
congiurati, avventatisi addosso al Bentivoglio, con varie ferite lo
stesero morto a terra[2856]. Poscia andarono in traccia d'alcuni altri
amici di lui, e gli uccisero. Per questa enorme indegnità si levò a
rumore tutto il popolo contro i micidiarii; diede il sacco alle lor
case e le bruciò. _Batista da Canedolo_, benchè non intervenuto a
quell'orrido fatto, indarno fece resistenza all'infuriato popolo, che
trovatolo il tagliò a pezzi[2857]; e quanti amici de' Canedoli vennero
in mano d'esso popolo, rimasero vittima del loro furore. Che tal novità
fosse fatta con intelligenza del duca di Milano, si conobbe tosto,
perch'egli si dichiarò protettore de' Canedoli, e nel dì 26 di giugno
_Taliano Furlano_ capitano d'esso duca, che stanziava in Romagna con
mille e cinquecento cavalli e cinquecento fanti ducheschi, entrò tosto
nel Bolognese in aiuto de' Canedoli; ma ritrovatili o morti o sbandati,
da lì a poco cominciò la guerra al Bolognese, e prese varii luoghi.
Altrettanto ancora fecero _Luigi da San Severino_ e _Carlo da Gonzaga_,
altri capitani del medesimo duca. Ora i Fiorentini, siccome collegati
de' Bolognesi, nel dì 27 di luglio spedirono in loro aiuto _Simonetto_
con cinquecento cavalli e ducento fanti. Anche i Veneziani inviarono
colà _Taddeo marchese_ d'Este con altra gente. S'ingrossarono intanto
sempre più le milizie del duca di Milano sul Bolognese, e corsero
sino alle porte della città; ma null'altro di considerabile accadde in
quelle parti nell'anno presente, fuorchè la presa di alcuni castelli,
fra i quali il più importante fu San Giovanni in Persiceto, occupato
nel dì 9 di settembre da Luigi da San Severino.

Abbiam veduto poco fa rimesso in grazia di _papa Eugenio_ il conte
_Francesco Sforza_, e stabilito accordo fra loro. Pure questo
pontefice, quasi che i patti durar dovessero finchè gli tornava a
conto il non romperli, appena si vide animato ed assistito dal duca
di Milano, che ripigliò le armi contra di lui, e seco fu anche il _re
Alfonso_. Ora il conte[2858], giacchè Sigismondo signor di Rimini s'era
dichiarato nemico suo, dopo avere ricevuto da' Fiorentini soccorso di
danaro, andò a mettere l'assedio alla ricca terra di Meldola, che gli
costò molto tempo e fatica. L'ebbe a forza di armi nel dì 17 oppure 22
di luglio[2859], e col sacco, crudelmente ad essa dato, si arricchirono
tutti i suoi soldati. Ma nel dì 10 d'agosto[2860] la città d'Ascoli
nella Marca gli si ribellò, e tagliato a pezzi _Rinaldo Fogliano_,
fratello uterino del conte Francesco, si diede al pontefice. Così, per
le forti istanze di Sigismondo, comparvero dipoi in suo aiuto _Taliano
Furlano, Malatesta_ signor di Cesena ed altri capitani con ischiere
numerose di cavalleria e fanteria, che seco si unirono. Finalmente
anche il papa e il re Alfonso mandarono le lor genti nella Marca per
impadronirsene affatto. In mezzo a questi due fuochi si trovava il
conte, e con forze troppo disuguali. Tuttavia, conoscendo in maggior
pericolo la Marca, lasciata parte delle sue milizie sotto il comando di
_Federigo conte d'Urbino_, coll'altra marciò colà; e all'arrivo suo si
ritirarono tosto _Lodovico patriarca_ di Aquileia cardinale legato del
papa, e _Giovanni da Ventimiglia_ generale del re Alfonso. Ed eccoti
arrivare in essa Marca anche _Taliano_, creato generale dal duca di
Milano, con _Sigismondo Malatesta_, con _Malatesta_ signor di Cesena
ed altri capitani, che cominciò a strignere dall'una parte lo Sforza,
e cercava le vie di unirsi dall'altra alle soldatesche del papa e del
re. Intanto nel dì 15 d'ottobre Rocca Contrada, una delle migliori
fortezze che si avesse il conte in quelle contrade, ribellatasi, venne
in mano di Sigismondo, ossia del pontefice. Il perchè, peggiorando
ogni dì più gl'interessi del conte, prese questi il partito di salvar
la gente con ridursi di nuovo a Pesaro, dove avea lasciata Bianca
Visconte sua moglie. Raccomandate adunque ad _Alessandro_ suo fratello
le città di Fermo e di Jesi, che restavano a lui ubbidienti, sen venne
sul territorio d'Urbino, da dove col conte Federigo fece guerra a
Sigismondo Malatesta, togliendo a lui alcune castella. Ma nel dì 26 di
novembre il popolo di Fermo, avendo prese l'armi, ne cacciò il presidio
del conte, e si sottomise alle armi del papa; e da lì a qualche
tempo si rendè loro anche la rocca appellata il Girofalco venduta da
Alessandro Sforza, per non poterla sostenere. Sicchè la sola città di
Jesi restò in potere del conte, con essersi perdute tutte le altre
terre. Nel dì 12 di marzo di quest'anno passò all'altra vita[2861]
_Gian-Giacomo marchese_ di Monferrato, e i suoi Stati pervennero al
marchese _Giovanni_ suo primogenito. Un altro suo figliuolo appellato
_Guglielmo_, condottier d'armi in questi tempi, era al servigio del
duca di Milano.

NOTE:

[2850] Cronica di Ferrara, tom. 24 Rer. Ital.

[2851] Giustiniani, Istor. di Genova. Sanuto, Istor. Ven., tom. 22 Rer.
Ital.

[2852] Simonetta, Vita Francisci Sfortiae, lib. 6, tom. 21 Rer. Ital.

[2853] Cronica di Rimini, tom. 15 Rer. Ital.

[2854] Sanuto, Istor. Ven., tom. 22 Rer. Ital. Cronica di Ferrara, tom.
24 Rer. Ital.

[2855] Cronica di Bologna, tom. 18 Rer. Ital.

[2856] Annales Placentini, tom. 20 Rer. Ital.

[2857] Cronica di Rimini, tom. 15 Rer. Ital.

[2858] Simonetta, Vit. Francisci Sfortiae, lib. 8, tom. 21 Rer. Ital.

[2859] Annal. Foroliviens., tom. 22 Rer. Ital.

[2860] Cronica di Rimini, tom. 15 Rer. Ital.

[2861] Benvenuto da S. Giorgio, Istor. del Monferrato, tom. 23 Rer.
Ital.




    Anno di CRISTO MCCCCXLVI. Indiz. IX.

    EUGENIO IV papa 16.
    FEDERIGO III re de' Romani 7.


Fulminò di nuovo in quest'anno nei mesi di aprile e di luglio le
scomuniche _papa Eugenio_ contra del conte _Francesco Sforza_ e di
tutti i suoi seguaci[2862]. E per vendicarsi de' Fiorentini, che colla
profusione di molto danaro cagione erano che esso conte non andasse
a gambe levate, intavolò un trattato col re Alfonso per muoverlo
contra di loro, siccome poi fece nell'anno seguente. Intanto il conte
era confortato da _Cosimo de Medici_, e da alcuni cardinali e baroni
romani a marciare alla volta di Roma coll'armi sue, perchè avrebbe
facilmente indotto per forza il pontefice ad un buon accordo[2863].
Gli promettevano ancora la ribellione di Todi, Narni e di Orvieto,
con altri aderenti. Ma egli pensò a mettersi in viaggio, ed ancorchè
si movesse sul fine di maggio per passare colà, ed arrivasse fino
a Montefiascone e a Viterbo, pure per mancanza di vettovaglie, e
perchè Todi ed Orvieto non corrisposero alle speranze dategli, gli
convenne tornare indietro. Intanto il papa si provvide di gente, avendo
chiamato in suo aiuto un corpo di quelle del _re Alfonso_, e _Taliano
Furlano_ ed altri condottieri, ch'erano nella Marca. Queste truppe
dipoi, tornato che fu indietro il conte Francesco, se ne andarono
addosso ad Ancona, città che dianzi avea fatta lega co' Veneziani,
per non venir nelle mani del papa, e la costrinsero a sottomettersi.
Passarono di poi alla terra della Pergola, dove era guarnigione di
_Federigo conte_ d'Urbino, e in pochi giorni l'ebbero ubbidiente ai
loro voleri. Andarono poscia a postarsi solamente circa cinque miglia
lungi dal campo, in cui colle poche sue truppe si era fortificato il
conte Francesco su quel di Fossombrone. Trovavasi allora in Pesaro
il conte _Alessandro Sforza_ fratello del conte Francesco, e signore
di quella città[2864], e, veggendosi cinto da ogni intorno dalle
armi nemiche, giudicò meglio, nel dì 25 di luglio, di venire ad un
accordo col _cardinale Lodovico_ legato del papa: risoluzione, di cui
sommamente il conte Francesco si dolse, come di fiera ingratitudine,
dacchè egli col suo proprio danaro avea acquistata quella città al
fratello. Ma Alessandro si scusò colla necessità, assicurando il
conte della sua non interrotta fedeltà ed amore: in segno di che mandò
Bianca Visconte di lui moglie ad Urbino, contuttochè se gli opponesse
non poco il cardinale. Fu ridotto in questi tempi così alle strette
il conte Francesco Sforza, che si vide forzato a ritirarsi fino alle
mura d'Urbino, mancandogli forze da poter fermare i progressi delle
armi pontificie e duchesche, che gran guasto davano a quel territorio,
e presero varie terre. Non contento _Filippo Maria_ duca di Milano
della guerra ch'egli facea nello Stato della Chiesa contra del conte
Francesco suo genero, si lasciò così trasportare dalla pazza passione,
che, credendo venuto il tempo di potergli anche togliere Cremona[2865],
quantunque città a lui ceduta con titolo di dote, si mise in punto per
eseguir questa impresa. Era ciò espressamente contro i capitoli della
pace fatta co' Veneziani e Fiorentini: non importa; sopra ogni altra
riflessione andava lo sregolato empito dell'odio suo. Però, messo
in piedi un esercito di cinque mila cavalli e mille fanti sotto il
comando di _Francesco Piccinino_ e di _Luigi del Verme_, lo spedì, sul
principio di maggio, contro Cremona, di cui _Orlando Pallavicino_ gli
avea fatto sperar l'acquisto per una segreta cloaca. Impiegò questa
gente alquanto tempo in prendere Soncino ed altre terre del Cremonese:
nel qual mentre i Veneziani, veduta rotta la pace dal non mai quieto
duca, ebbero tempo di potere spignere qualche soccorso d'armati in
Cremona. Arrivato colà il Piccinino, vi trovò, più di quel che credeva,
gente disposta alla difesa; laonde si accampò intorno ad essa città,
sperando di costringerla colla fame alla resa. In questo tempo i
Veneziani, giacchè con un'ambasciata non aveano potuto rimuovere il
duca da questo disegno, ordinarono a _Michele Attendolo_ da Cotignola,
lor generale, di mettere insieme tutta l'armata, e di marciar contro
ai ducheschi. Avea inoltre spedito il duca, per voglia di togliere
anche Pontremoli al conte suo genero, _Luigi da San Severino_ e _Pietro
Maria Rossi_; ma altro non poterono far questi, che mettere a sacco il
paese, perchè i Fiorentini, coll'inviare per tempo a quella terra un
rinforzo di milizie, la salvarono. Ridotto a tali termini stava intanto
il _conte Francesco_ nel territorio d'Urbino, quando avvenne novità che
il fece assai respirare.

_Guglielmo_ fratello di _Giovanni marchese_ di Monferrato dimorava
in Castelfranco del Bolognese con _Alberto Pio da Carpi_, e con una
brigata di quattrocento cavalli e di cento fanti in servigio del
duca di Milano[2866]. Perchè passavano fra lui e _Carlo Gonzaga_
de' disgusti a motivo di precedenza, si lasciò egli guadagnare
dalle proferte di più lucrosa condotta che gli fecero i Veneziani
e Bolognesi, e se l'intese con _Taddeo marchese_ e con _Tiberio
Brandolino_ capitani de' primi. Perciò nella notte del dì 5 di luglio
diede la tenuta di Castelfranco ai Bolognesi, ed unito con essi e
co' Veneziani nel dì seguente cavalcò a San Giovanni in Persiceto,
nella cui rocca egli teneva presidio, mentre nella terra alloggiava
Carlo da Gonzaga con un grosso corpo di gente duchesca. Venuto
alle mani con esso Gonzaga, lo sconfisse, e mise a saccomano tutta
quella gente di armi, e prese anche la terra: per la qual vittoria
tornarono poco appresso all'ubbidienza di Bologna quasi tutte le
altre castella e terre di quel distretto. Parimente avvenne che i
Fiorentini fecero largo partito a _Taliano Furlano_ generale del duca
di Milano contra di Francesco Sforza, offerendogli il generalato
dell'esercito loro[2867]. Fosse accidente, o un tiro malizioso di
essi Fiorentini, si riseppe il trattato, nè ci volle di più, perchè
Taliano, d'ordine del duca e del cardinale legato, fosse preso nel
mese d'agosto, e condotto a Rocca Contrada, dove gli fu recisa la
testa. Pel medesimo motivo ebbe dipoi mozzato il capo anche _Jacopo da
Gaibana_, altro condottiere d'armi. Nacquero forti sospetti al duca di
Milano che anche _Bartolomeo Coleone_ suo condottier d'armi tenesse
delle intelligenze co' Veneziani; e furono questi cagione ch'egli
venisse preso ed inviato nelle carceri di Monza. Sì fatti accidenti
sconcertarono alquanto i felici andamenti dell'armata pontificia e
duchesca, la quale intanto faceva alla peggio nel territorio d'Urbino.
Unironsi poi colla armata veneta le genti d'armi di _Taddeo marchese
d'Este_, di _Tiberto Brandolino_ e di _Guglielmo_ di Monferrato[2868];
ed allora fu che _Michele_ da Cotignola generale dei Veneziani marciò
contro l'armata duchesca accampala intorno a Cremona. Fece questo
esercito non solamente ritornar molte terre alla divozione del conte
Francesco, ma anche ritirare _Francesco Piccinino_ dall'assedio di
Cremona, con portarsi a Casalmaggiore, dove fece fabbricare un Ponte
sul Po per aver viveri e strame dal Parmigiano. Era ivi nel fiume un
mezzano ossia un'isola, dove la di lui armata si stese, e fortificossi
con bastioni e bombarde. Ora Micheletto Attendolo colle sue genti
arrivò colà con pensiero di dar loro la mala Pasqua. Il Simonetta
scrive che ciò avvenne _tertio kalendas octobris_, cioè nel dì 29
di settembre. L'autore degli Annali di Forlì[2869], nel dì primo di
ottobre. Ma Cristoforo da Soldo[2870] e le Croniche di Rimini[2871]
e di Bologna[2872], e il Rivalta negli Annali di Piacenza[2873] ci
danno quel fatto di armi nel dì 28 di settembre. Non potendo le genti
venete penetrare i trincieramenti fatti alla testa del ponte, trovarono
per avventura non essere tanto alta l'acqua del Po, che non potessero
arrivare al mezzano suddetto, dove, come in una città, si erano fatti
forti i ducheschi. A quella volta dunque animosamente s'inviò la
cavalleria veneta con fanti in groppa per l'acqua che arrivava sino
alle selle dei cavalli, ed attaccarono la mischia con tal bravura,
che misero in poco d'ora i nemici in iscompiglio. Se ne fuggirono i
capitani ducheschi di là dal Po; ma perchè non v'era se non il ponte,
per cui potesse salvarsi la sconfitta gente, e questo ancora, per paura
d'essere inseguiti, fu rotto d'ordine di essi capitani; però la maggior
parte di que' soldati rimase prigioniera colla perdita di tutto il
bagaglio, munizioni e carriaggi, che fu d'immenso valore. Scrive Marino
Sanuto[2874] che in sua parte toccarono a Micheletto generale cavalli
ottocento, a Guglielmo di Monferrato cento, a Taddeo marchese secento,
a Gentile figliuolo di Gattamelata ottocento, a Tiberio Brandolino
quattrocento, a Guido Rangone quattrocento, a Cristoforo da Tolentino
e ad altri altra parte, di maniera che più di quattro mila cavalli
vennero alle lor mani. Gran festa si fece per così segnalata vittoria
in Venezia e per tutte le terre della repubblica.

Or questa gran percossa fece rientrare in sè stesso il poco saggio
duca di Milano, che nel dì 5 d'ottobre spedì per un suo messo segreta
lettera alla repubblica veneta chiedendo pace, ed esibendosi pronto
a cedere tutto quanto egli avea preso nel Cremonese colla giunta di
Crema. Tardò poco a comprendere, essere bensì in mano d'ognuno il
cominciare una guerra, ma non essere poi così il finirla. I Veneziani,
che avevano il vento in poppa, e ben conosceano la debolezza, a cui
era ridotto il duca, sprezzata ogni proposizione d'accordo, ordinarono
al loro generale di proseguire innanzi. Pertanto egli, dopo aver
ricuperato Soncino, Caravaggio e tutte le castella del Cremonese,
passò il fiume Adda, e ruppe di nuovo nel dì 6 di novembre[2875]
le milizie del duca, che gli si vollero opporre, con prendere circa
secento cavalli, e far prigioni circa mille e ducento fanti. Corse
dipoi sul Milanese, saccomanando il paese; ebbe Cassano colla rocca,
e mirabilmente fortificò quella terra; finalmente andò a quartiere
di inverno. Se stesse bene allora lo sconsigliato duca, non occorre
ch'io ne avvisi il lettore. Dacchè egli ebbe la fiera sconfitta
di Casalmaggiore, spedì al _papa_ e al re _Alfonso_ le più calde
preghiere per ottener soccorso. Cominciò ancora con più e più lettere
a pregare il prima tanto odiato e perseguitato suo genero, cioè il
conte _Francesco Sforza_, acciocchè non l'abbandonasse in sì pericolosa
congiuntura. Era sul principio d'ottobre arrivato ad esso conte un
buon rinforzo di milizie, a lui inviate da' Fiorentini, e ciò bastò
a farlo uscire in campagna contro le genti pontificie comandate
da _Lodovico cardinale_ e patriarca. Ma, non potendo mai tirarle a
battaglia, imprese lo assedio di Gradara in quel di Pesaro, terra forte
occupata già da _Sigismondo_ signore di Rimini. Nello stesso tempo
_Alessandro Sforza_ signor di Pesaro, per opera di _Federigo conte_
d'Urbino, rimesso in grazia del conte Francesco suo fratello, voltata
casacca, ripigliò le armi contra di Sigismondo e de' pontifizii. Per
mancanza di polvere da fuoco non potè il conte insignorirsi di Gradara;
e perchè niun soccorso di danaro gli veniva con tutte le sue istanze
nè da Venezia nè da Firenze, si ritirò in fine a Pesaro a dar riposo
alle sue troppo stanche genti. Intanto _papa Eugenio_, il _re Alfonso_
e _Sigismondo Malatesta_, avendo consentito il conte ad una tregua
(per cui entrarono in grande sospetto di lui i Veneziani), spedirono
circa quattromila cavalli in aiuto del duca di Milano nel mese di
dicembre. _Cesare da Martinengo_, uno dei caporali di questa gente
posta a svernare sul Parmigiano[2876], abbagliato dalla fortuna de'
Veneziani, passò dipoi nel febbraio susseguente, se non prima, colle
sue schiere al loro servigio. Altrettanto fece colle sue anche _Rinaldo
da Montalbotto_.

NOTE:

[2862] Raynaldus, Annal. Eccl.

[2863] Neri Capponi, Comment., tom. 18 Rer. Ital. Simonetta, Vit.
Francisci Sfortiae, lib. 8, tom. 21 Rer. Ital.

[2864] Cronica di Rimini, tom. 15 Rer. Ital.

[2865] Sanuto, Istor. Venet., tom. 22 Rer. Ital.

[2866] Cronica di Bologna, tom. 18 Rer. Ital. Simonetta, Vit. Francisci
Sfortiae, lib. 8, tom. 21 Rer. Ital.

[2867] Cristoforo da Soldo, Istor. Bresc., tom. 21 Rer. Ital. Ammirat.,
Istor. Fiorentina, lib. 22.

[2868] Simonetta, Vita Francisci Sfortiae, lib. 8, tom. 21 Rer. Ital.

[2869] Annales Foroliv., tom. 22 Rer. Ital.

[2870] Cristoforo da Soldo, Istor. Bresc., tom. 21 Rer. Ital.

[2871] Cronica di Rimini, tom. 15 Rer. Ital.

[2872] Cronica di Bologna, tom. 18 Rer. Ital.

[2873] Annales Placent., tom. 20 Rer. Ital.

[2874] Sanuto, Istor. Venet., tom. 22 Rer. Ital.

[2875] Cristoforo da Soldo, Istor. Bresciana, tom. 21 Rer. Ital.
Sanuto, Istor. Venet., tom. 22 Rer. Ital. Simonetta, Vit. Francisci
Sfortiae, tom. 21 Rer. Italic.




    Anno di CRISTO MCCCCXLVII. Indiz. X.

    NICCOLÒ V papa 1.
    FEDERIGO III re de' Romani 8.


Avea fin qui menata sua vita, pien di pensieri di guerra, e tormentato
da affanni per cagion dello scisma di Basilea, il _pontefice Eugenio
IV_, quando Iddio il chiamò a sè nel dì 23 di febbraio in Roma[2877],
città da lui beneficata dopo il suo ritorno colà, perchè vi ristorò
le principali chiese che erano in rovina, vi mantenne buona pace e
giustizia, e la sua mano era sempre aperta alle indigenze de' poveri.
Fu pontefice di rare qualità; e benchè alquanto sfortunato negli affari
sì spirituali che temporali, pure di gran cose operò sì nell'una che
nell'altra parte. Memorabile restò la sua ricordanza, per aver uniti
alla Chiesa cattolica i Greci, i Maroniti ed altre nazioni cristiane
d'Oriente, e tentato di unire insino gli Etiopi. Eppure ebbe la
disgrazia di lasciar la Chiesa latina in disordine per lo scisma nato
in Basilea. Fu uomo di testa dura e di raggiri politici; nè alcun
menomo eccesso si mirò in lui per ingrandire i suoi parenti, come
ebbero in uso altri suoi predecessori. Tutto il suo studio era in
conservare o ricuperare gli Stati della Chiesa romana: nel che impiegò
molti tesori; ed ebbe anche singolar premura per reprimere la sempre
più crescente baldanza e potenza dei Turchi: nel che profittò poco per
la disunione e guerre delle potenze cristiane. Entrati i cardinali
nel conclave, ed accordatisi nel dì 5 di marzo, elessero Tommaso da
Sarzana, vescovo di Bologna, creato cardinale da Eugenio nell'anno
precedente. Di bassa nascita era egli; ma questo immaginario difetto
era senza paragone compensato dalle mirabili sue belle doti sì d'animo
che d'ingegno, e dal suo universal sapere; di modo che personaggio non
si potea scegliere più degno e più atto al pontificato di lui. Prese
egli il nome di _Niccolò V_, e nel dì 18 d'esso mese fu solennemente
coronato. Appena era mancato di vita papa Eugenio, che il _re
Alfonso_, sotto pretesto di vegliare alla sicurezza di Roma, sen venne
a Tivoli[2878], e quivi si piantò. Una delle prime cure del novello
pontefice fu quella di fare sloggiare di là il re, e di estinguere lo
scisma dell'_antipapa Amedeo_ di Savoia: al qual fine impegnò _Carlo
re di Francia_, promettendogli di confiscare tutti gli Stati d'esso
Amedeo, se non ubbidiva, per concederli al medesimo re. Adoperossi per
ricuperare affatto la marca di Ancona[2879]. Quivi non riteneva più il
conte _Francesco Sforza_, se non la città di Jesi, che gli era sempre
stata fedele. Le premure del duca di Milano, angustiato in questi tempi
fieramente dai Veneziani, fecero mutar massime al medesimo conte e al
re Alfonso, perchè il duca, trovandosi in grave pericolo, implorava
quotidianamente il soccorso del genero. Però non fu difficile il
tirare in fine ad un accordo il conte, che in sì urgente congiuntura
si trovava necessitoso di pecunia. Trentacinque mila fiorini d'oro, ben
pagati al conte, l'indussero a rilasciar quella città al pontefice, e a
richiamarne la sua guarnigione. Similmente non tardò esso papa, siccome
di genio pacifico, ad interporsi tosto per ismorzare il terribile
incendio di guerra nato in Lombardia fra i Veneziani e il duca di
Milano; ma cotali accidenti occorsero dipoi, che restarono vani tutti
i paterni desiderii e disegni del buon pontefice.

La prosperità delle armi venete, che, dopo aver fabbricato un ponte
sull'Adda, non trovavano ritegno alcuno, e portavano le desolazione
sino ai borghi di Milano, avea messo in tal costernazione lo animo
del poco saggio duca _Filippo Maria_, che a mani giunte non cessava
di raccomandarsi al _re Alfonso_, a _papa Eugenio_ allora vivente e a'
_Fiorentini_. Ricorse fino al re di Francia, con esibirsi di restituire
al duca d'Orleans la città d'Asti. Ma le sue maggiori speranze erano
riposte nel credito e nel valore del conte _Francesco Sforza_, cioè
in quel medesimo ch'egli sì lungamente avea perseguitato, e ridotto,
co' suoi maligni maneggi, e colle armi e co' danari, a perdere
l'intera marca d'Ancona, e con volerlo anche spogliare di Cremona.
A lui lettere, a lui messi andavano di tanto in tanto, pregandolo
e scongiurandolo di soccorso, e sollecitandolo a venire, senza
lasciar indietro offerta e promessa alcuna che il potesse muovere, e
soprattutto mettendogli davanti la succession de' suoi Stati. Perchè
a questi andamenti teneano ben l'occhio aperto i Veneziani, anch'essi
gli inviarono _Pasquale Malipieri_ per tenerlo saldo nella lor lega,
con fargli anche essi delle larghe esibizioni. E perciocchè il conte
non dava categoriche risposte, si avvidero ben per tempo que' saggi
signori ch'egli era per anteporre alla loro antica amicizia la nuova
riconciliazione col suocero[2880]. Presero dunque la risoluzione di
non aspettare ch'egli si dichiarasse, e di torgli intanto Cremona,
se veniva lor fatto. Ordinato prima un trattato con alcuni Guelfi
di quella città. _Michele Attendolo_ lor generale nel dì 4 di marzo
si presentò segretamente con quattromila cavalli e grossa fanteria
alla porta d'Ognisanti di Cremona, credendosi di trovarla aperta. Gli
andò fallito il colpo. _Foschino Attendolo_ da Cotignola governatore,
e _Giacomazzo da Salerno_ capitano de' soldati del conte Francesco
furono tosto in armi, raddoppiarono le guardie alle porte, alle mura,
alle torri, cosicchè nè i cittadini osarono di far movimento; e i
Veneziani, dopo avere scoperto il loro buon animo, si ritirarono colla
bocca asciutta. Questo tentativo, oltre ad altri motivi che aveva il
conte Francesco d'essere poco contento dei Veneziani, per averlo essi
abbandonato nelle passate sue disavventure, e la segreta inclinazione
da lui ben capita dei Fiorentini[2881], a' quali non piaceva che i
Veneziani s'ingrandissero di troppo col mettere il duca in camicia,
servì a lui di scusa per istrignere il trattato col suocero, a
condizione che gli fosse pagato annualmente tanto di salario, quanto
gli davano i Veneziani, ascendente a ducento quattro mila fiorini
d'oro; e che gli fosse dato col titolo l'autorità di generale d'armata
per tutti i di lui Stati. Pertanto alcune somme di danaro gli furono
mandate da Milano, altre pagate in Roma: col quale rinforzo cominciò
a mettere in ordine e ad accrescere le sue truppe. Ma mentre si crede
di marciare a dirittura a Milano, alcuni de' cortigiani del duca, e
i due Piccinini _Francesco_ e _Jacopo_, invidiosi dell'innalzamento
del conte, sparsero tai semi di diffidenza nel debolissimo duca, che
più danaro non corse; e il duca andava ordinando al conte di passare
o nel Padovano o nel Veronese, a motivo di fare una diversione, dando
con ciò assai a conoscere di non volerlo in sua casa: tutti imbrogli
che ritardarono la mossa del conte, e maravigliosamente giovarono ai
Veneziani per tentar cose maggiori contra del duca. Venne l'armata loro
pel ponte di Cassano nel cuore del Milanese, scorse tutta la Martesana,
e andò finalmente ad accamparsi sotto a Milano, per le speranze date da
alcuni di que' cittadini al general veneziano d'introdurlo a tradimento
in quella città. Chiarito Micheletto, esser quelle parole vane,
passò alle parti del monte di Brianza[2882], dove sconfisse Francesco
Piccinino, ed altri capitani milanesi e le loro brigate. Mise dipoi
l'assedio al forte castello di Lecco, dove spese circa quaranta giorni,
con istrage e grave incomodo di sua gente, senza poterlo far piegare
alla resa.

Conosceva intanto ogni di più il duca l'infelice suo stato,
e l'imminente pericolo suo, ma ricercato e voluto; nè esservi
altra speranza che l'aiuto del genero Sforza. Pertanto gli spedì
affrettandolo a venire, e pregò il papa e il re Alfonso di provvederlo
di danaro. Altro non fecero essi, se non ciò che s'è detto di sopra,
dell'avere carpito dalle mani del conte la città di Jesi per la somma
già accennata di danaro, con cui egli allestì la sua armata, e da
Pesaro si mise in viaggio nel dì 9 d'agosto[2883]. Aveva egli dianzi,
nel dì 11 di marzo, insieme col _conte Federigo_ d'Urbino fatto
tregua con _Sigismondo_ signor di Rimini, e con _Malatesta_ Novello
da Cesena di lui fratello. Consisteva l'esercito del conte in quattro
mila cavalli e due mila fanti, co' quali venne a riposarsi alquanto
a Cotignola. Ma eccoti un improvviso cambiamento di scena. Circa
il dì 7 d'esso mese d'agosto cadde infermo _Filippo Maria Visconte_
duca di Milano, e nel dì 13 diede compimento alla vita presente nel
castello di porta Zobbia, senza lasciar dopo di sè prole maschile.
Portato il suo corpo con poca pompa al duomo, potè allora quel popolo
mirarlo morto, dopo averlo potuto vedere sì poco quando era in vita.
Fu creduto che gli affanni e pericoli ne' quali si trovava involto, e
ch'egli s'era colla sua balordaggine tirati addosso, il conducessero
al sepolcro. S'egli avesse saputo prevalersi del regalo che la fortuna
gli avea fatto di un genero, qual era il conte _Francesco Sforza_,
cioè del miglior capitano che fosse allora in Italia, e fors'anche
in Europa, poteva egli sperare di atterrar tutti i suoi nemici. Con
fare sì scioccamente tutto il contrario, s'era ridotto alla vigilia
di perdere colla riputazione anche tutti i suoi Stati. E qual fosse
l'animo suo verso Bianca sua figliuola e verso il conte Francesco
suo genero, che solo veniva per assistergli in sì grave urgenza, si
diede ancora a conoscere nel fine di sua vita, se pure è vero ch'egli
dichiarasse erede de' suoi Stati non già il conte Francesco Sforza, ma
bensì _Alfonso re_ d'Aragona e delle Due Sicilie[2884], i cui uffiziali
certo è che presero tosto il possesso del castello di Milano e della
rocchetta. Dimorava il conte in Cotignola, quando nel dì 15 di agosto
da _Lionello d'Este_ marchese di Ferrara gli giunse segreto avviso
della morte del duca: colpo che stranamente sconcertò le sue misure.
Crebbe molto più la costernazione sua dacchè intese che il popolo
di Milano, troppo stanco e disgustato del gravoso governo del duca
defunto, avea gridato: _Viva la libertà_, e presa la risoluzione di
reggersi a repubblica. Oltre a ciò, poteano pretendere quegli Stati il
re Alfonso in vigore del testamento suddetto, se pur fu vero; e _Carlo
duca d'Orleans_, per ragione di _Valentina Visconte_. Quel che era più,
con tante forze si trovavano i Veneziani addosso allo Stato di Milano,
senza che egli avesse nè danaro nè gente bastante a far grandi imprese.
Oh qui sì che v'era bisogno d'ingegno. Contuttociò nel dì seguente
marciò alla volta del Parmigiano, per quivi meglio considerare qual
piega prendessero le cose, e qual volto mostrasse la fortuna a' suoi
interessi in una sì strepitosa mutazion di cose.

Incredibile allora fu la rivoluzion dello Stato di Milano; tutto si
riempiè di sedizioni, ed ognuno prese l'armi[2885]. Como, Alessandria
e Novara aderirono alla repubblica milanese. Pavia si rimise in
libertà senza voler dipendere da Milano. Parma si mostrò anch'essa
inclinata al medesimo partito, e diede sol buone parole al conte
Francesco, che tentò di averla. Anche Tortona negò ubbidienza ai
Milanesi. All'incontro i Veneziani seppero così ben profittare di
quell'universal disordine, che la città di Lodi loro si diede. Ebbero
poscia il forte castello di San Colombano, situato tra Lodi e Pavia.
Regnava allora gran discordia fra i cittadini di Piacenza[2886]. Nel
loro consiglio la fazion più potente la vinse, ed avendo spedito ai
Veneziani per sottomettersi al loro imperio, non durarono fatica ad
ottener quanto desideravano, e con patti i più vantaggiosi del mondo;
per la qual cosa fecero poi gran festa e falò. Nel dì 20 d'agosto
_Taddeo marchese_ d'Este con mille e cinquecento cavalli veneti prese
il possesso di Piacenza, e nel dì 22 arrivò colà con più gente _Jacopo
Antonio Marcello_ provveditore de' Veneziani. Intanto i Milanesi
tutti d'accordo, con avere per loro capi _Antonio Trivulzio, Teodoro
Bossio, Giorgio Lampugnano_ ed _Innocenzo Cotta_[2887], la prima cosa
che fecero, fu di cavar dalle mani degli uffiziali del re Alfonso
il castello e la rocchetta. Col regalo di diciassette mila fiorini
d'oro ebbero queste fortezze, e tosto le spianarono da' fondamenti.
L'ambasciata da essi inviata al campo veneto per ottener pace e
far lega, fu accolta quasi con riso. Si tenevano allora i Veneziani
quasi in pugno tutta la Lombardia. E però si rivolsero i Milanesi al
conte _Francesco Sforza_, che era passato alla sua città di Cremona,
pregandolo di voler assumere la difesa della lor libertà nella guisa
ch'egli era per servire al defunto duca, offerendogli il comando della
lor armata col titolo e con gli onori di generale. Non era lo Sforza
solamente insigne per la sua perizia e bravura nell'armi; possedeva
anche un'ammirabil accortezza nei politici affari; e però, quantunque
gli potesse parere strano di doversi sottomettere ad un popolo, per
comandare al quale egli era venuto; pure accettò l'offerta, e si
accordarono le condizioni del suo generalato. Ebbe anche forza la sua
lingua di trarre nella sua amicizia _Francesco_ e _Jacopo Piccinini_,
non ostante l'antico odio che passava fra le loro case e persone. Ciò
fatto, uscì egli in campagna, ed, unite le sue truppe con quelle de'
Milanesi, alle quali aggiunse ancora _Bartolomeo Coleone_ fuggito
dalle carceri di Monza dopo la morte del duca, avendolo affidato
e guadagnato al suo servigio, andò all'assedio del castello di San
Colombano. Mentr'egli quivi dimorava, erano in continua dissensione i
Pavesi, aspirando alcuni a prendere per loro principe _Lodovico duca_
di Savoia, altri _Giovanni marchese_ di Monferrato, ed altri _Lionello
d'Este_ marchese di Ferrara. Ma non vi mancava il partito di coloro
che anteponevano il darsi al _conte Francesco_, padrone di Cremona e sì
celebre nel mestier della guerra, ossia al di lui figliuolo _Galeazzo
Maria_[2888]. Volle la fortuna del conte che si trovasse castellano
in Pavia _Matteo Bolognini_ Bolognese, e ch'egli per le istanze di
Agnese dal Maino, parente di _Bianca Visconte_, trattasse segretamente
di cedere al conte quella fortezza. Perciò al conte da lì a poco si
diedero la città e cittadella di Pavia, con che egli assumesse il
titolo di conte di Pavia, nè quel popolo fosse più suggetto a Milano.
Ed ancorchè, presentita cotal intenzione de' Pavesi, fossero venuti
gli ambasciatori milanesi per lamentarsene, e per esigere, secondo
i patti, che le città prese dal conte si sottomettessero non a lui
ma alla loro repubblica: tali scuse, belle parole e promesse sfoderò
il conte, che eglino, benchè mal contenti, se ne tornarono a Milano,
nè credettero ben fatto il litigar oltre, e molto meno il rompere la
buona armonia col loro generale, giacchè non riuscì loro con nuova
spedizione ai Veneziani d'indurli a verun accordo. Trovò lo Sforza
nella cittadella di Pavia danari, gioie, assaissimo grano e sale, e
gran copia d'attrezzi militari, tutto con gran fedeltà a lui consegnato
dal Bolognini. Nè perdè egli punto di tempo ad ordinar la fabbrica di
quattro galeoni e di altri legni, col disegno già conceputo di formar
l'assedio di Piacenza. Intanto il castello di San Colombano, non
potendo più reggere, e disperando il soccorso, se gli rendè.

Sul principio d'ottobre imprese il conte Francesco l'assedio di
Piacenza per terra[2889], assistito nel Po dall'armata navale,
ben provveduta di cannoni e d'altre macchine militari, e condotta
da _Bernardo_ e _Filippo Eustachi_ da Pavia. Nell'esercito suo si
contavano i due fratelli Piccinini Francesco e Jacopo, _Guidantonio_
ossia _Guidazzo_ signor di Faenza, _Carlo da Gonzaga, Alessandro
Sforza_ suo fratello, il conte _Luigi del Verme_, il _conte Dolce_
dall'Anguillara, ed altri valenti capitani. Alla difesa di Piacenza
stavano _Gherardo Dandolo_ provveditore de' Veneziani, e _Taddeo
marchese_ d'Este lor capitano con un numeroso presidio. Molti assalti
furono dati a quella città, giocavano incessantemente le artiglierie;
ma niuna apparenza v'era di superare così grande, così popolata e
ben difesa città. I Veneziani, poichè mancava loro maniera di fare un
ponte sul Po, per recar soccorso alla città suddetta, si accinsero a
fabbricare una potente flotta di galeoni e d'altri legni da condursi
per Po a quella volta. E intanto _Michele Attendolo_ lor generale
coll'esercito suo dava il guasto al territorio di Milano, prendendo
anche varie castella, per veder pure di distorre lo Sforza da
quell'assedio. Ma questi, dopo essere stato circa sei settimane sotto
Piacenza, ed aver fatto coi suoi grossi cannoni una larga breccia
nelle mura, e fatto cader due torri, determinò di dare un generale
assalto alla città; e tanto più perchè udiva che si era già posta
in cammino l'armata navale de' Veneziani per venire a sturbarlo.
Scrive il Simonetta[2890] che il giorno di sì fiera azione fu _ad
sextumdecimum kalendas decembris_, cioè nel dì 16 di novembre. Così
pure ha la Cronica Piacentina del Rivalta[2891]. Cristoforo da Soldo
dice nel dì 15 di novembre[2892]; ma, soggiugnendo che fu in giovedì,
si vede che quel numero è scorretto, e vuol dire anch'egli nel dì 16,
che cadde in giovedì. Fierissimo fu quell'assalto, crudelissima la
battaglia, e durò molte ore, avendo anche i galeoni del conte dalla
parte del Po, che era allora grossissimo, fatta gran guerra alla
città. Finalmente verso le ore venti il vittorioso esercito del conte
Francesco entrò nella misera, anzi sopra ogni credere infelicissima
città; imperocchè fu lasciata in preda ai soldati, e dato il sacco a
tutte le case e chiese; non vi fu salvo l'onore delle vergini e delle
matrone: di modo che non parvero cristiani, ma turchi coloro che tante
iniquità commisero, colla desolazione di quella nobil città. E durò
questa barbarie, se crediamo al Ripalta, molto tempo, senza che il
conte vi mettesse freno, per quell'empia massima di tener contente le
soldatesche, e di animarle ad altri simili fatti d'armi. Dieci mila
cittadini rimasero prigionieri, e convenne riscattarsi a chiunque fu
creduto capace di pagare. Il Simonetta, parziale del conte, confessa,
è vero, le immense iniquità in tal occasione commesse; ma aggiugne
avere il conte Francesco inviate persone a salvare i monisteri delle
sacre vergini, ed aver comandato sotto pena della vita la restituzion
delle donne, e fatto impiccare chi non ubbidì. E veramente Antonio
Ripalta, che si trovò in mezzo a quell'orrida tragedia, e restò
prigione, neppur egli parla de' monisteri. Perciò resto io dubbioso
se s'abbia a prestar fede a Cristoforo da Soldo, allorchè scrive che
le monache tutte furono svergognate, stracciate e malmenate. Con esso
scrittore bresciano non di meno s'accordano l'autore della Cronica
di Bologna[2893] e lo storico di Rimini[2894]. Si rifugiarono nella
cittadella _Gherardo Dandolo_ provveditor veneto, _Taddeo marchese_
ed _Alberto Scotto_ conte di Vigoleno, con assai loro gente; ma non
trovandovi provvisione di viveri che per due giorni, non tardarono
a rendersi prigionieri, essendo non di meno riuscito ad Alberto di
fuggirsene, e di arrivar salvo sul Reggiano. Perchè poi di questa gran
perdita fu incolpato (non so se a ragione o a torto) esso marchese,
rimesso che fu in libertà, e tornato al campo veneto, nel dì 21 di
giugno dell'anno seguente, d'improvviso cadde morto, non senza sospetto
che gli fosse stata abbreviata la vita. Scrive santo Antonino[2895],
essersi nell'espugnazione della città di Piacenza il _conte Francesco_
trovato in mezzo alla grandine delle palle e dei sassi nemici, di
maniera che parve prodigioso l'aver egli salvata la vita. Con questa
impresa, che gli fece grande onore presso i rettori della repubblica
milanese, terminò egli la campagna presente, e si ritirò a Cremona,
angustiata non poco sì per terra, come per Po dalle armi venete.

Nè si vuol tacere, che avendo _Carlo duca d'Orleans_ dopo la morte
del duca _Filippo Maria_, ricuperata la città d'Asti, mandò un gran
corpo di cavalleria e fanteria, forse tre mila persone, concedutegli
dal re di Francia sotto il comando di _Rinaldo di Dudresnay_. E
perch'egli pretendeva all'eredità del duca defunto, siccome figliuolo
di _Valentina Visconti_, perciò questo suo governatore portò la guerra
sull'Alessandrino, prese molte castella, e si diede ad assediar la
terra del Bosco. Verso la metà d'ottobre fu colà inviato dai reggenti
di Milano _Bartolomeo Coleone_, che con circa mille cinquecento cavalli
diede battaglia a quei Franzesi[2896], e li mise, nel dì 14 d'ottobre,
in isconfitta, con far prigione lo stesso lor condottiere Rinaldo;
vittoria non di meno che costò ben cara anche ai vincitori[2897]. E
gli Alessandrini, perchè i Franzesi non aveano dato quartiere alla lor
gente, trucidarono poi quanti d'essi aveano fatti prigioni. Passò dipoi
Bartolomeo a Tortona, e costrinse quel popolo a prestare ubbidienza
a Milano. Non fu esente in quest'anno da novità la sempre inquieta
città di Genova[2898]. V'era doge _Raffaello Adorno_. Ad istanza di
molti suoi emuli rinunziò egli il governo nel dì 4 di gennaio. Venne
sostituito a lui _Barnaba Adorno_, ma per pochi giorni, perchè nel
dì 30 d'esso mese entrato in Genova _Giano da Campofregoso_, benchè
con poca gente, ebbe tal senno e forza, che, detronizzato Barnaba,
si fece proclamar doge di quella città. L'aiutarono a questa impresa
i Franzesi, con aver egli fatto credere loro di rimettere Genova
sotto il loro dominio, ma si trovarono poi beffati. Soggiacque alla
guerra in questo anno anche la Toscana. S'era, mentre vivea il duca
Filippo Maria, trattato non poco di pace in Ferrara colla mediazione
del marchese _Lionello_ d'Este fra i ministri d'esso duca e del re
_Alfonso_, e i _Veneziani_ e _Fiorentini_. Parea condotto a buon
segno il negoziato, quando, per la morte del duca, avendo i Veneziani
cangiata massima, andò per terra ogni speranza d'accordo[2899]. Ora il
re Alfonso, dacchè vide impegnati i Veneziani nella guerra contro lo
Stato di Milano, ossia per disegno di fare una potente diversione con
assalire i Fiorentini lor collegati, oppure per voglia d'insignorirsi
della Toscana, all'uscita d'ottobre con circa quindici mila tra fanti
e cavalli venne in persona contra d'essi Fiorentini, in aiuto de'
quali accorse il _conte Federigo_ d'Urbino con secento cavalli e mille
fanti[2900]. Per quanto facesse il re affine di smuovere i Sanesi
dalla lor libertà, o dall'amicizia de' Fiorentini, altro non potè
ottenere che provvisione di vettovaglie. Entrato in quel di Volterra,
vi prese alcune castella, ed altre nel Pisano. _Simonetto_, che dal
soldo de' Fiorentini era passato a quello del re, per terza ebbe
Castiglione della Pescaia, luogo forte: dopo le quali poche prodezze il
re Alfonso ridusse le sue genti a quartiere, alloggiandone la maggior
parte nel Patrimonio, ossia negli Stati pontificii. Tornò Bologna
in quest'anno[2901] all'ubbidienza della Chiesa, perchè i Bolognesi
amavano molto _papa Niccolò_, che poco anzi era stato lor vescovo.
Ne riportarono vantaggiosi capitoli. Siccome già accennai, avea il
conte Federigo d'Urbino comperata la città di Fossombrone, e pacifico
possessor d'essa quivi signoreggiava[2902]. Per tradimento d'alcuni
di que' cittadini _Sigismondo Malatesta_ signor di Rimini verso il
principio di settembre v'entrò dentro, e cominciò l'assedio della
rocca. Ma eccoti giugnere, nel dì 3 di quel mese, il conte Federigo con
tutte le sue forze, ed attaccar la battaglia. Fu rotto il signor di
Rimini, e Federigo, per castigo de' traditori, mise a sacco tutta la
città ravvolgendo nel medesimo eccidio tanto i rei che gl'innocenti.
Nella state dell'anno presente la peste fece non poca strage nella
città di Venezia[2903]. Mirabil cosa pare che con tanto bollore e
miscuglio di guerre non si diffondesse questo malore per tutta la
Lombardia. Ma ne vedremo gli effetti nell'anno seguente.

NOTE:

[2876] Cronica di Bologna, tom. 18 Rer. Ital.

[2877] Petroni, Istor., tom. 24 Rer. Ital. Vita Eugenii IV, P. II, tom.
3 Rer. Ital.

[2878] Raynaldus, Annal. Eccles.

[2879] Simonetta, Vita Francisci Sfortiae, tom. 21 Rer. Ital.

[2880] Cristoforo da Soldo, Istoria Bresciana, tom. 21 Rer. Italic.
Corio, Istor. di Milano.

[2881] Ammirati, Istor. Fiorent., lib. 22.

[2882] Cristoforo da Soldo, Istoria Bresciana, tom. 21 Rer. Ital.

[2883] Cronica di Rimini, tom. 15 Rer. Ital.

[2884] Bonincontrus, Annal., tom. 21 Rer. Ital.

[2885] Platina, Histor. Mant., lib. 6.

[2886] Ripalta, Hist. Placentin., tom. 20 Rer. Ital.

[2887] Simonetta, Vit. Francisci Sfortiae, lib. 6, tom. 21 Rer. Ital.
Corio, Istor. di Milano.

[2888] Sanuto, Istor. Venet., tom. 22 Rer. Ital.

[2889] Ripalta, Annal. Placent., tom. 20 Rer. Ital.

[2890] Simonetta, Vit. Francisci Sfortiae, lib. 10, tom. 21 Rer. Ital.

[2891] Ripalta, Annal. Placent., tom. 20 Rer. Ital.

[2892] Cristoforo da Soldo, Istor. Bresc., tom. 21 Rer. Ital.

[2893] Cronica di Bologna, tom. 18 Rer. Ital.

[2894] Cronica di Rimini, tom. 15 Rer. Ital.

[2895] S. Antonin., P. III, tit. 22.

[2896] Cronica di Bologna, tom. 18 Rer. Ital.

[2897] Simonetta, Vit. Francisci Sfortiae, lib. 10, tom. 21 Rer. Ital.

[2898] Giustiniani, Istoria di Genova, lib. 5.

[2899] Ammirati, Istor. di Firenze, lib. 22.

[2900] Neri Capponi, Comment., tom. 18 Rer. Ital. Poggius, Histor.,
lib. 8.

[2901] Cronica di Bologna, tom. 18 Rer. Ital.

[2902] Cronica di Rimini, tom. 15 Rer. Ital.




    Anno di CRISTO MCCCCXLVIII. Indiz. XI.

    NICCOLÒ V papa 2.
    FEDERIGO III re de' Romani 9.


Abbondò più che mai di strepitosi avvenimenti l'anno presente per
la guerra de' Veneziani contra dello Stato di Milano. Avea quella
potente repubblica sommamente accresciuta di gente la sua armata di
terra, e specialmente colla giunta di _Lodovico da Gonzaga_ marchese
di Mantova, che in loro aiuto condusse mille e secento cavalli[2904].
Teneva inoltre a Casalmaggiore una formidabil flotta sul Po, da
cui veniva stretta e continuamente infestata la città di Cremona.
Riuscì ai lor maneggi di staccare da' Milanesi _Bartolomeo Coleone_
di Bergamo. Se ne fuggì egli nel dì 15 di giugno con circa mille e
cinquecento cavalli, e andò a rinforzare l'esercito veneto. Dall'altra
parte il conte _Francesco Sforza_ provava non pochi affanni, perchè
dovea dipendere dal provvedimento e dalle risoluzioni del governo
repubblicano de' Milanesi, che erano fra loro discordi. Sotto mano
ancora i due figliuoli di Niccolò Piccinino _Francesco_ e _Jacopo_,
sì per l'odio antico, come per l'invidia presente, attraversavano
tutti i suoi disegni, consigliando specialmente il governo di
Milano di accordarsi co' Veneziani e di far pace. Infatti più e più
ambasciatori furono spediti da Milano a tentar di questo i Veneziani.
Ma in Venezia il medesimo chiedere pace facea crescere la altura e le
pretensioni di quel senato. Tuttavia si sarebbono indotti i Milanesi
ad ingoiar delle pillole amare, purchè seguisse accordo; tanta paura
e diffidenza cacciavano loro addosso i malevoli del conte Francesco,
con far credere ch'egli facesse la guerra col danaro di Milano, per
sottomettere poi Milano a sè stesso. In somma si sarebbe probabilmente
conchiusa pace (benchè Cristoforo da Soldo[2905] creda che tutte
queste fossero finzioni), se un dì gli abitanti di porta Comasina in
Milano non avessero fatta una sollevazione contra chi la proponeva:
laonde fu ripigliata la risoluzione di continuare la guerra. Uscito
in campagna sul principio di maggio il conte Francesco, tolse ai
nemici Monzanega, Vallate e Triviglio; e soprattutto fu considerabile
l'acquisto da lui fatto di Cassano, perchè luogo di molta importanza
pel passaggio dell'Adda. Vennero alle sue mani anche Melzo e Pandino;
e quantunque Cremona si trovasse in molte angustie e pericoli per le
continue molestie dell'armata navale de' Veneziani; pure, premendo più
a' Milanesi Lodi che Cremona, gli convenne passare coll'esercito sotto
quella città. Nulla quivi avendo fatto, andò a Casalmaggiore, dove
s'era ritirata e fortificata la suddetta flotta veneta comandata da
_Andrea Querino_ e da _Niccolò Trivisano_. Nè perchè venisse a postarsi
in quelle vicinanze _Michele Attendolo_ general veneto dell'armata
di terra, lasciò egli di assalir la loro flotta. Fece a questo fine
discendere per Po l'armata de' galeoni pavesi, e dopo aver la notte
fatto piantare dieci cannoni sulla riva del Po, nel dì 16 di luglio
cominciò a far giocare le artiglierie, che faceano grande strage dei
Veneziani. Non poteano andar innanzi, nè retrocedere i galeoni veneti,
ed, essendo durata quella tempesta tutto il dì, nella notte il Querino,
dopo aver fatto trasportare in Casalmaggiore le armi e le robe delle
navi, con sette galeoni e una galea se ne fuggì, avendo prima fatto
attaccare il fuoco al resto delle navi: il che fu una perdita e danno
immenso per li Veneziani. Arrivato a Venezia, fu messo a riposar ne'
camerotti, e condannato a tre anni di prigionia.

Andò poscia, nel dì 29 di luglio, il conte _Francesco_ all'assedio
di Caravaggio, e furono a vista le due armate nemiche; anzi vennero
a caldissime mischie nei dì 15 e 30 d'agosto, che costarono molto
sangue all'una e all'altra parte. Stava forte a cuore a' Veneziani
la conservazione di Caravaggio, oltre al parer loro di perdere la
riputazione, se lo lasciavano cadere sotto gli occhi della loro armata,
che tra fanti, cavalli e cernide ascendeva a circa ventiquattro
mila persone. Benchè fossero diversi i pareri de' capitani, pure,
appigliatisi a quello del conte _Tiberto Brandolino_, comandarono al
lor generale di venir ad un fatto di armi. All'alba dunque del dì 15
di settembre ordinate le schiere, improvvisamente diedero principio
alla zuffa in tempo che il conte Francesco ascoltava messa, oppure
pranzava. Passata per una palude molta cavalleria veneta, cioè per
dove non aspettava il conte alcuna molestia, arrivò sino al di lui
padiglione, e quasi mise in rotta la di lui gente. Ma si cangiò, dopo
gran combattimento, il viso della fortuna. Due mila cavalli spediti dal
conte per un bosco, nè scoperti, arrivarono addosso alla retroguardia
del campo veneto, e la sbaragliarono: il che servì a mettere in fuga
il restante delle loro brigate[2906]. Fu spaventosa quella sconfitta,
e delle più memorabili di questo secolo. Di circa dodici mila cavalli
veneti, secondo l'attestato di Cristoforo da Soldo[2907], appena ne
scamparono mille e cinquecento; gli altri furono presi. Molto meno
è scritto da altri. Vi rimasero prigionieri _Roberto da Montalbotto_
condottiere di mille e ducento cavalli; il _conte Guido Rangone_ da
Modena capitano di settecento cavalli; _Gentile da Lionesso_ capitano
di mille e settecento cavalli, e i due provveditori veneti _Almorò
Donato_ e _Gherardo Dandolo_, dopo la perdita di Piacenza rimesso in
libertà, con una gran torma d'altri uffiziali, oltre all'acquisto
del ricchissimo bagaglio, per cui arricchì ogni menomo fantaccino.
Questa insigne vittoria portò lo spavento a tutto il territorio di
Brescia e di Bergamo, di modo che il conte Francesco, dopo aver preso
Caravaggio, ed essere passato nel dì 20 di settembre oltre al fiume
Oglio, vide portarsi le chiavi di quasi tutte le castella di que' due
contadi. Perchè ne' patti da lui stabiliti colla comunità di Milano
v'era che fosse sua Brescia, se per avventura l'avesse presa, a quella
volta marciò egli, ben sapendo quanto essa fosse mal provveduta di
guarnigione, di viveri e di fortificazioni. Ma ecco attaccar seco lite
gli ambasciatori di Milano, che volevano vincere Lodi, e non Brescia.
Non potè egli impedire che i due fratelli Piccinini con quattro mila
cavalli, secondando le istanze de' Milanesi, e partendosi da lui,
passassero all'assedio di Lodi. Questa discordia co' Milanesi, i quali
sospettavano, e non a torto, che il conte pensasse a farsi signor di
Milano; e l'aver egli scoperto ch'essi erano tornati a trattar di pace
co' Veneziani; coll'aggiugnersi ancora che gli stessi Veneziani con
incredibil prontezza e spese rimettevano in ordine la loro armata,
ed aveano rinforzati i luoghi forti, ed aspettavano da' Fiorentini
due mila cavalli condotti da _Sigismondo_ signor di Rimini, e mille
fanti comandati da _Gregorio da Anghiari_: tutto ciò mise a partito il
cervello del conte, uomo di somma avvedutezza e di rari ripieghi. Mandò
segretamente a proporre accordo a' Veneziani, e fu non solo ascoltato,
perchè ad essi parea di star male non poco, dacchè aveano perduto
tante terre e castella del Bresciano e Bergamasco; ma si concertò
anche nel dì 18 di ottobre (seppur non fu nel dì 19) concordia e lega
fra loro. Doveva il conte restituir tutti i prigioni e le terre prese
nel Bresciano e Bergamasco. Crema si doveva cedere ad essi. Tutto
il rimanente dello Stato di Milano avea da essere dello Sforza, con
obbligarsi i Veneziani d'aiutarlo con gente e danaro a tale acquisto.
La pubblicazione di questo accordo fece rimaner estatico ognuno. Ma
quando il conte si credea di cominciar a goderne i primi frutti colla
consegna di Lodi che gli si dovea dare da' Veneziani, trovò che nel
dì innanzi, cioè nel dì 17 di ottobre, quella città s'era renduta
a _Francesco Piccinino_ per ordine della reggenza di Milano. Se i
Veneziani giocassero netto in tal congiuntura non si sa. Eseguì bensì
prontamente il conte tutto quanto egli avea promesso, col restituire
ogni terra e prigione. Fuggì da lui in questi tempi _Carlo da Gonzaga_
con circa mille e ducento cavalli, e cinquecento fanti; ma nel dì primo
di novembre[2908] tirò il conte al suo servigio _Guglielmo_ fratello
di _Giovanni marchese_ di Monferrato, che si obbligò di servirlo con
sette cento lancie da cavalli tre per lancia, in tutto cavalli due mila
e cento, e con cinque cento fanti per otto mesi. Nella capitolazione
seguita fra loro Francesco Sforza, secondo l'uso di coloro che
promettono molto per eseguire poscia poco e nulla, non vi fu condizione
che non accordasse a Guglielmo: cioè di dargli la città d'Alessandria,
e in oltre quelle di Torino e d'Ivrea con una gran copia d'altre terre
specificate, se pur venissero alle mani d'esso conte. _Lodovico duca_
di Savoia anch'egli in questi tempi facea guerra allo Stato di Milano,
ed avea occupato varie castella.

Quanto alla Toscana, infestata in quest'anno dall'armi del _re
Alfonso_[2909], i Fiorentini si studiarono di rinforzarsi col prendere
quanta gente poterono al loro soldo. Fra gli altri a sè tirarono
_Sigismondo Malatesta_ signor di Rimini, uomo abbondante di valore,
ma più di vizii. Costui s'era acconciato col re Alfonso, menando seco
secento lancie da tre cavalli per lancia, e quattrocento fanti. N'avea
anche ricavato trenta mila scudi. Ma, fattegli più vantaggiose offerte
dai Fiorentini, lasciando burlato il re, si ridusse al loro servigio,
e per opera loro si pacificò col _conte Federigo_ d'Urbino nemico
suo. Fu preso anche al loro soldo _Taddeo de' Manfredi_ da Faenza con
mille e ducento fanti. Morì appunto in quest'anno, a dì 18 oppure 22
di giugno[2910], _Guidantonio_ ossia _Guidazzo_ suo padre ai bagni
di Petriolo sul Sanese, con lasciare esso _Taddeo_ ed _Astorre_ ossia
_Astorgio_ figliuoli suoi successori nel dominio. Faenza pervenne ad
Astorgio; Imola a Taddeo. Ora il re _Alfonso_ andò a mettere l'assedio
alla riguardevole terra di Piombino, posseduta allora da _Rinaldo
Orsino_ per le ragioni di _Caterina da Appiano_ sua moglie. Era egli
raccomandato da' Fiorentini, e questi non mancarono di spedirgli per
mare qualche rinforzo di gente, e di munizioni da bocca e da guerra.
Consumò il re tutta la state intorno a Piombino[2911], con incredibil
valore difeso da Rinaldo, che specialmente sostenne un furioso
assalto dato nel settembre a quella terra: finchè la cattiva aria di
quel paese fece tal guerra colle malattie alla gente d'esso re, che
fu forzato a levare il campo, e a ritornarsene a casa; minacciando
nondimeno i Fiorentini di vendicarsi di loro all'anno nuovo. Attese
in quest'anno il pontefice _Niccolò V_ a rimetter la pace nella Chiesa
di Dio[2912], e ad estinguere lo scisma d'_Amedeo_ ossia di _Felice V
antipapa_. La Germania, lasciata andare la neutralità, rendè ubbidienza
al legittimo pastore della greggia di Cristo; e _Carlo VII re_ di
Francia, vigorosamente entrato nell'affare della pace della Chiesa,
ridusse a buon termine le cose; tanto che nell'anno seguente vedremo
composte le differenze tutte. Nel presente, a dì 4 di agosto,[2913]
_Antonio degli Ordelaffi_ signore di Forlì compiè il corso di sua
vita, e gli succederono nella signoria _Cecco_ e _Pino_ suoi figliuoli.
Era afflitta in questi tempi la loro città dalla peste, che portò al
sepolcro circa sei mila persone. In altre città d'Italia lo stesso
malore si provò con grande mortalità di persone. Ci richiama di nuovo
il conte _Francesco Sforza_, colle cui imprese voglio terminar l'anno
presente. Non volea egli mai perdere tempo, e sapea secondare il buon
volto della fortuna. Dacchè dunque fu accordato co' Veneziani, ed
ebbe fatta una spedizione a Firenze, a Venezia e a _Lionello Estense_
per aver soccorso di danari, s'inviò verso Piacenza, con far calare
per Po nello stesso tempo i galeoni di Pavia. Avvegnachè i Piacentini
fossero ben ricordevoli dell'infinito danno recalo loro nel precedente
anno, pure non mancò fra loro chi consigliò di prenderlo per padrone;
e a questo consiglio diede maggior peso la di lui armata di terra e
del Po[2914]. Gli spedirono dunque di concorde volere ambasciatori;
ed egli, nel dì 23 d'ottobre, v'entrò, con far grandi carezze a quel
popolo, esentarlo per quattro anni da ogni tributo e gravezza, e
concedere a chiunque era bandito il ritorno alla patria, fra' quali fu
_Alberto Scotto_ conte di Vigoleno. Passò dipoi la Sforza a Novara,
e, nel dì 20 di dicembre, quella città gli presentò le chiavi[2915].
Nè terminò il presente anno che anche Alessandria se gli diede con
tutte le sue castella. L'acquisto di Piacenza, dove il _conte Luigi del
Verme_ possedeva molte castella e beni, servì a maggiormente assodarlo
colle sue truppe nel servigio del conte. E in vigore poi della
convenzione stabilita da _Guglielmo di Monferrato_, lo Sforza, benchè
contro cuore, gli diede il possesso d'Alessandria, a titolo nondimeno
di feudo. Benvenuto da San Giorgio[2916] riferisce lo strumento fatto
da quel popolo con esso Guglielmo. Vennero ancora al servigio dello
Sforza da Milano tre fratelli da San Severino con circa ottocento
cavalli. Per isvernar le sue milizie, il conte Francesco le ripartì
nel territorio della città di Milano, dove egli s'era impadronito di
Binasco, Biagrasso, Busto, Legnano, Cantù e di altre terre. Mancò di
vita nel dicembre di quest'anno[2917] _Giano da Campofregoso_ doge di
Genova, in cui luogo fu sostituito Lodovico suo fratello.

NOTE:

[2903] Sanuto, Istor. Venet., tom. 22 Rer. Ital.

[2904] Simonetta, Vit. Francisci Sfortiae, lib. II, tom. 21 Rer. Ital.

[2905] Cristoforo da Soldo, Ist. Brescian., tom. 21 Rer. Italic.

[2906] Simonetta, Vit. Francisci Sfortiae, lib. 13, tom. 21 Rer. Ital.

[2907] Cristoforo da Soldo, Istor. Bresc., tom. 21 Rer. Ital.

[2908] Benvenuto da S. Giorgio, Istoria del Monferrato, tom. 23 Rer.
Ital.

[2909] Neri Capponi, Comment., tom. 18 Rer. Ital. Ammirat., Ist. di
Firenze, lib. 22.

[2910] Annales Foroliviens., tom. 22 Rer. Ital. Cronica di Rimini, tom.
15 Rer. Ital.

[2911] Bonincontrus, Annal., tom. 21 Rer. Ital.

[2912] Labbe, Concil., tom. 13.

[2913] Annales Foroliviens., tom. 22 Rer. Ital. Cronica di Ferrara,
tom. 24 Rer. Italic.

[2914] Annales Placentini, tom. 20 Rer. Italic.




    Anno di CRISTO MCCCCXLIX. Indiz. XII.

    NICCOLÒ V papa 3.
    FEDERIGO III re de' Romani 10.


Ebbe in quest'anno il buon _papa Niccolò V_ la consolazione di veder
estinto lo scisma, formato già dai sediziosi prelati del concilio di
Basilea[2918]. Per finir questa scandalosa briga, la di lui prudenza
non ebbe difficoltà di accordar vantaggiosa capitolazione all'_antipapa
Felice V_, concedendogli il cappello cardinalizio, il grado di legato
e vicario in tutte le terre del duca di Savoia, e la preminenza sopra
gli altri porporati. Conservò ancora la lor dignità ad alcuni cardinali
creati da lui, e rimise ne' primieri onori chiunque nel concilio
suddetto avea offesa la santa Sede romana. Essendo poi ritornato
il non più antipapa _Amedeo_ al ritiro di Ripaglia, quivi attese a
passare il resto dei suoi giorni in opere di pietà, finchè, secondo
il Guichenone[2919], nel dì 7 di gennaio dell'anno 1451 Dio il chiamò
all'altra vita, mentre egli si trovava in Ginevra[2920]. Già vivente
lui era succeduto nel ducato di Savoia e principato del Piemonte
_Lodovico_ unico suo maschio figliuolo. Avea questo novello duca nelle
turbolenze dello Stato di Milano occupato Romagnano, buona terra del
Novarese[2921]; nè avendolo voluto restituire, il _conte Francesco_
inviò colà il _conte Luigi del Verme_ con parte del suo esercito,
il quale così ben condusse la faccenda, che fece prigionieri tutti i
Savoiardi e gli abitanti della terra. Se vollero la libertà, convenne
loro riscattarsi, e se ne ricavò tal somma di danaro, che giovò non
poco all'armata del conte. Negli Annali di Piacenza[2922] è attribuita
questa impresa a _Bartolomeo Coleone_, inviato con altri capitani e con
molte squadre d'armati in aiuto del conte Francesco dai Veneziani. Era
lacerata in questi tempi da gravi dissensioni la città di Milano per le
fazioni contrarie de' Guelfi e Ghibellini. Coi primi s'era unito _Carlo
da Gonzaga_, e questi non lasciò indietro arte e trama alcuna per
indurre il popolo a dargli il principato della città. Ma non mancavano
fautori del _conte Francesco_, e n'erano i caporali il _conte Vitaliano
Borromeo_, _Teodoro Bosio_ e _Giorgio Lampugnano_. In sì fatti torbidi,
vedendosi _Francesco Piccinino_ decaduto dalla primiera autorità,
prese la risoluzione di passare al servigio di Francesco Sforza, e di
condurvi anche _Jacopo_ suo fratello, il quale poco prima avea impedito
ad _Alessandro Sforza_ l'acquisto di Parma, il conte, quantunque,
sapesse quanto questi due fratelli in addietro avessero operato contra
di lui, e che non per elezione, ma per necessità si gittavano nelle sue
braccia, e qual fosse l'odio antico della lor casa contro la propria,
pure, siccome uomo che sapea ben maneggiar le carte, pensando che per
qualche tempo gli potevano esser utili, colle più vistose carezze gli
accettò, promettendo di tenerli come figliuoli, e promise in moglie
a Jacopo _Drusiana_ sua figliuola naturale, rimasta poco fa vedova di
_Giano da Campofregoso_ doge di Genova. Gli Annali Piacentini dicono
che i due Piccinini vennero a lui nel dì 15 di gennaio con tre mila
cavalli e due mila fanti, gagliardo rinforzo alla di lui armata.
Cristoforo da Soldo[2923] ci dà questo fatto al dì 19 di dicembre.
Ma non tarderemo a conoscere qual fosse la loro fede. Sul principio
del suddetto mese di gennaio anche la città di Tortona con tutto il
suo distretto inalberò le insegne del conte Francesco. La Storia del
Simonetta è difettosa perchè di rado assegna i tempi delle imprese.

Succederono in questi tempi in Milano non poche crudeltà di _Carlo
da Gonzaga_ e de' Guelfi suoi aderenti, contra di chi procurava o
desiderava di dare la città allo Sforza. Tagliato fu il capo ad alcuni
nobili, depresso il governo de' Ghibellini, molti de' quali furono
mandati a' confini; ed altri chi qua e chi là fuggendo si misero in
salvo. Andò tant'oltre l'odio di costoro contra d'esso Sforza, che
pubblicamente diceano doversi spendere tutto per non averlo per loro
signore; e che in fine meglio era darsi al demonio o al Turco, che a
lui[2924]. Aveano fin qui sostenuta i Parmigiani la loro libertà, e
contuttochè _Alessandro Sforza_ fratello del conte Francesco, unito
con _Pier-Maria de Rossi_ conte di San Secondo, gl'inquietasse forte
con un corpo di milizie, e tentasse anche un dì di prendere la lor
città per tradimento (il che costò la vita a molti di que' cittadini
autori del trattato); nondimeno dacchè il conte Francesco ebbe invialo
colà _Bartolomeo Coleone_ con due mila cavalli e cinquecento fanti,
cominciarono a sbigottirsi. Si vollero dare al marchese di Ferrara
_Lionello d'Este_; ma perchè questi ne fu dissuaso dai Veneziani,
non accudì alla esibizione. Perciò in fine si diedero nel mese di
febbraio ad Alessandro Sforza, che ne prese il possesso a nome del
fratello. Per tutto il mese di gennaio avea il conte Francesco già
presa la maggior parte delle castella del distretto di Milano. Per
isperanza dunque che anche la città di Milano gli si dovesse rendere,
giacchè non mancavano a lui delle persone benevole in quella città,
determinò di accostarsi alla medesima e di bloccarla, acciocchè, se
non valeva l'amore e il buon consiglio, la forza riducesse i suoi
avversarli. Pose a questo fine il campo in più siti lungi dalla città,
per impedire che non v'entrassero vettovaglie. Nel qual tempo anche i
Veneziani, de' quali dovea essere la Geradadda e Crema[2925], uscirono
in campagna di buon'ora, cioè nel gennaio dell'anno presente, con
sommo aggravio de' Bresciani, e loro disagio per la cattiva stagione.
Ebbero nel febbraio Caravaggio ed altri luoghi, e messo poscia il
campo intorno a Crema, dirizzarono le batterie contra di quella nobil
terra. Avea il conte Francesco anch'egli durante il verno inviati
_Francesco Piccinino_, _Luigi del Verme_ ed altri capitani con un
buon corpo d'armati ad assediare l'insigne terra di Monza. _Carlo da
Gonzaga_, che faceva allora il generale dei Milanesi, fu spedito con
soldatesche al soccorso. Entrò egli una notte senza essere osservato
in Monza, e la mattina seguente diede loro addosso, in maniera che
li sconfisse, con prendere almen trecento cavalli, i cannoni e tutto
il loro bagaglio. Fu osservato che _Francesco Piccinino_ non si volle
muovere colle sue truppe per soccorrere gli assaliti, segno che egli
già ordiva un tradimento. Per tal vittoria alzarono forte la testa i
Milanesi; e molto più perchè, essendosi collegati con _Lodovico duca_
di Savoia, era loro data speranza che calerebbe dalle Alpi un nuvolo
di cavalleria contra dello Sforza. Venne in fatti l'armata savoiarda,
ma non mirabile, come s'era creduto, contra Novara[2926]; nè avendo
potuto sorprendere quella città, s'impadronì di quasi tutte le castella
del distretto, commettendo immense crudeltà e saccheggi. Erano circa
sei mila cavalli. Cristoforo da Soldo li fa il doppio, secondo le voci
spesso favolose de' tempi di guerra. Contra di loro il conte Francesco
spedì _Bartolomeo Coleone_, e si andò badaluccando fra loro per molti
giorni, finchè, passati i Savoiardi con più di tre mila cavalli ad
assediare Borgo Mainero, Bartolomeo, benchè inferiore di gente, fu
forzato nel dì 20 d'aprile a prendere battaglia. Fu questa assai
sanguinosa sì per l'una che per l'altra parte; tuttavia rimasero in
fine sconfitti i Savoiardi con prigionia di mille cavalli e presa del
bagaglio. Bastò questa vittoria, perchè il duca Lodovico desistesse dal
dar più molestia allo Stato di Milano.

Circa questi tempi il _conte Francesco_, venuta già la primavera,
era uscito in campagna, ed avea ordinato a _Francesco Piccinino_ e a
_Guglielmo di Monferrato_ di tornare all'assedio di Monza. Allora fu
che si palesò l'infedeltà del Piccinino e di _Jacopo_ suo fratello,
perchè amendue, nel dì 14 oppure 15 di aprile, fatto prima segreto
accordo colla reggenza di Milano[2927], ed aperte loro le porte di
Monza, con tutte le lor truppe v'entrarono. Ciò saputo, Guglielmo
non tardò a ritirarsi di là con buon ordine, e a ridursi all'armata
sforzesca. Con tre mila cavalli e mille fanti passarono dipoi i
Piccinini a Milano con gran festa di quel popolo; e perchè Crema,
assediata dai Veneziani, era oramai ridotta all'agonia, ebbero ordine
di soccorrerla. Colà s'inviarono essi insieme con _Carlo da Gonzaga_,
e con tali forze, che _Sigismondo Malatesta_, capitano de' Veneziani a
quell'impresa, giudicò meglio di non aspettarli, e sciolse l'assedio
nel dì 17 oppure 18 d'aprile. Andò intanto il _conte Francesco_
all'assedio di Marignano, ed ebbe la terra. Capitolò dipoi anche
la rocca di rendersi nel dì primo di maggio, se non le fosse venuto
soccorso. Per darglielo uscirono sul fine di aprile di Milano i due
Piccinini e Carlo da Gonzaga. Oltre alle loro truppe, conducevano
seco venti mila giovani del popolo milanese, armati di schioppi, armi
per la lor novità allora molto temute. Ma queste tante migliaia di
giovani milanesi in armi si possono ben credere una spampanata degli
storici adulatori o poco cauti. Certamente grande era la baldanza
di quest'armata, e si sparse voce che ascendeva il numero di quelle
milizie a sessanta mila persone. Gli aspettò nondimeno di piè fermo il
conte Francesco, ed ordinò le sue schiere per ben riceverli, se aveano
voglia di combattere. Ma quelli non s'inoltrarono, e intanto la rocca
di Marignano venne in potere del conte. Perchè poi i Vigevaneschi,
rinforzati da mille soldati inviati loro da Milano, mettevano a
sacco e fuoco la Lomellina ed altre parti del territorio pavese, a
quella volta marciò tosto il conte coll'esercito suo. Nel viaggio,
avvertito che _Guglielmo di Monferrato_ meditava di abbandonarlo,
siccome disgustato per sospetti che ad istigazione segreta di esso
conte la terra del Bosco non si volesse rendere a lui secondo i patti,
il fece ritener prigione in Pavia, dove per avventura avea chiesta
egli licenza d'andare. Per attestato di Benvenuto[2928], ciò avvenne
nel dì primo di maggio, o piuttosto, come vuole il Ripalta[2929],
nel dì 13 d'esso mese. Fu egli poscia tenuto nelle carceri di
Pavia un anno e dieci giorni, senza che il conte facesse per allora
novità alcuna per conto d'Alessandria, anzi egli esortò quei del
Bosco a rendersi a _Giovanni marchese di Monferrato_ (non so come
chiamato _Bonifazio_ dal Simonetta) fratello d'esso Guglielmo[2930].
Durò qualche tempo l'assedio di Vigevano, valorosamente difeso dal
presidio e da que' cittadini; ma finalmente si renderono, dopo aver
corso un gran rischio di essere messi a sacco, nel dì 3 di giugno.
Avea inoltre il conte inviato _Alessandro_ suo fratello ad occupare
castello Arquato, Fiorenzuola ed altri luoghi che erano de' Piccinini;
il che fu eseguito; ed egli tornò nel territorio di Milano, e dopo
aver preso Varese e la valle di Lugano nel Comasco, andò sotto a Lodi
cioè nel fine d'agosto. Nel qual tempo _Antonio Crivello_ castellano
di Pizzighittone, importante fortezza sull'Adda, gliela diede,
somministrandogli anche il comodo di prendere cinquecento cavalli e
trecento fanti de' Piccinini, che erano ivi di guarnigione. Ebbe dipoi
anche Cassano. Mancarono di vita per un'epidemia entrata nell'esercito
sforzesco, o per altre cagioni, in quest'anno varii insigni condottieri
d'armi, cioè _Manno Barile_, il _conte Luigi del Verme_, _Roberto da
Montealbotto_, _Cristoforo da Tolentino_, _Jacopo Catalano_ e il _conte
Dolce_ dall'Aguillara.

Era sul principio di settembre, quando _Carlo da Gonzaga_, uomo di fede
sempre istabile, dopo aver fatto il padrone di Milano, per disgusto
insorto fra lui e i Piccinini, e molto più per motivo di interesse,
segretamente trattò accordo col _conte Francesco_, promettendo di
dargli la città di Lodi e di Crema. All'incontro lo Sforza a lui
promise Tortona con altri vantaggi[2931]. Fu eseguito il trattato
nel dì 11 di settembre, con essere entrate in Lodi le soldatesche
del conte. Fin qui erano camminati i Veneziani con ottima fede verso
lo Sforza, aiutandolo d'armati e di danaro[2932]. Ma avendo avuto
ordini replicati _Arrigo Panigarola_ Milanese mercatante in Venezia
di proporre un aggiustamento, ed avendo alcuni ministri insinuato a
quella repubblica, che se lasciavano prendere a questo incomparabil
capitano tutto lo Stato di Milano, andava a rischio l'antica loro
libertà, perchè egli avrebbe anche voluta dipoi la lor Terra ferma, e
niuno gli avrebbe potuto fare resistenza: andò tanto inanzi l'istanza
de' Milanesi, e l'apprensione di que' savii signori, che in questi
medesimi tempi spedirono _Pasquale Malipiero_ ed _Orsato Giustiniano_
ad intimare al conte che desistesse dall'impresa di Milano. Ma avendo
udito questi ambasciatori per istrada che il conte si era impossessato
di Lodi, si fermarono, senza più portarsi ad esporre quell'ambasciata,
per quanto narra Cristoforo da Soldo. Il Simonetta[2933] scrive
che andarono prima ancora ch'egli s'impadronisse di Lodi: il che
non sembra credibile. Si può al certo dedurre ch'egli nulla sapesse
dell'intenzione de' Veneziani, al sapere che trattò onoratamente coi
lor provveditori, affinchè venisse in lor potere, secondo i patti,
Crema, che Carlo da Gonzaga gli fece avere. Non sarebbe già egli
verisimilmente stato sì cortese, se mai avesse penetrato ciò che
si tramava contra di lui in Venezia. Stabilito dunque che ebbero i
Veneziani un accordo co' Milanesi, inviarono al conte, facendogli
sapere d'essere in concordia col popolo di Milano, volendo che il
conte ritenesse Novara, Tortona, Alessandria, Pavia, Parma e Cremona,
e che Milano, restando libero, ritenesse Lodi, Como e tutto il di
qua dall'Adda. In somma l'interesse fa le leghe, e l'interesse anche
le guasta. Il Simonetta vuole che molto più tardi i Veneziani si
levassero la maschera. Certo è che il conte, senza punto sgomentarsi
per questo, marciò con tutte le sue forze da Lodi, e andò ad accamparsi
intorno a Milano, benchè poi, ad istanza dell'ambasciator veneto,
facesse una tregua di venti giorni, e si allontanasse di là. Mostrò
ancora di voler pace collo parole, ma il contrario apparve ne' fatti.
Perchè, quantunque avesse inviato a Venezia _Alessandro_ suo fratello,
e questi, per le minaccie de' Veneziani, avesse sottoscritta una
capitolazione, egli non la volle ratificare. Passato dunque un certo
tempo, volendo egli piuttosto esporsi ad ogni pericolo, che cedere al
concerto fatto dai Veneziani e Milanesi già uniti contra di lui, attese
ad affamar Milano, città allora mal provveduta di viveri, e trattò di
pace con _Lodovico duca_ di Savoia, cedendogli molle terre e castella
da lui occupate in quel di Pavia, Alessandria e Novara. Lo strumento
d'essa pace fu stipulato nel dì 20 di gennaio dell'anno seguente.
In questo mentre, avendo _Francesco Piccinino_ terminata sua vita in
Milano, nel dì 16 d'ottobre, _Jacopo_ suo fratello, che col tempo si
meritò il titolo di Fulmine della guerra, fu accettato da' Milanesi,
per comandare alle lor armi. Non finì l'anno presente, che nel dì 28
di dicembre lo Sforza mise in fuga il medesimo Jacopo e _Sigismondo
Malatesta_ generale de' Veneziani ne' monti di Brianza[2934], e fece
prigione non poca gente e molti loro uffiziali. Ebbe anche nel dì
13 di dicembre per danari la fortezza di Trezzo, acquisto di somma
importanza per lui. Insorse guerra nell'anno presente[2935] fra il _re
Alfonso_ e la _repubblica di Venezia_. La cagion fu che il re era in
collera co' Veneziani per la guerra da lor fatta allo Stato di Milano,
e bandì da' suoi regni la loro nazione. Perciò, formata da' Veneziani
un'armata di trenta galee e di sei navi, questa recò non pochi danni
ai legni d'Alfonso nel porto di Messina e in Siracusa. Intanto pareva
disposto esso re a venire con un'armata verso Milano. Entrò nell'anno
presente la moria in Roma[2936], e cominciò a farvi strage. Per paura
d'essa nel mese di giugno il pontefice _Niccolò V_ sen venne a Spoleti,
dove diedero fine alla lor vita molti dei suoi cortigiani. Andò poscia
a Tolentino, e quindi alla santa casa di Loreto, e finalmente a San
Severino. Nel dicembre ancora di quest'anno si sollevò il popolo di
Camerino diviso in due fazioni. Chi voleva la Chiesa, chi la casa
Varana. In fine gli ultimi prevalsero.

NOTE:

[2915] Simonetta, Vita Francisci Sfortiae, lib. 15, tom. 21 Rer. Ital.

[2916] Benvenuto da S. Giorgio, Istoria del Monferrato, tom. 23 Rer.
Ital.

[2917] Giustiniani, Istor. di Genova, lib. 5.

[2918] Raynaldus, Annal. Eccl. Labbe, Concil., tom. 13.

[2919] Guichenon, Hist. de la Maison de Savoye, tom. 1.

[2920] Bonincont., Annal., tom. 21 Rer. Ital.

[2921] Simonetta, Vita Francisci Sfortiae, lib. 15, tom. 21 Rer. Ital.

[2922] Annales Placentini, tom. 20 Rer. Ital.

[2923] Cristoforo da Soldo, Istoria Bresc., tom. 21 Rer. Ital.

[2924] Simonetta, Vit. Francisci Sfortiae, lib. 17, tom. 21 Rer. Ital.

[2925] Cristoforo da Soldo, Istoria Bresciana, tom. 21 Rer. Ital.

[2926] Simonetta, Vit. Francisci Sfortiae, lib. 18, tom. 21 Rer. Ital.

[2927] Ripalta, Annal. Placent., tom. 20 Rer. Ital.

[2928] Benvenuto da S. Giorgio. Istoria del Monferrato, tom. 23 Rer.
Ital.

[2929] Ripalta, Annal. Placent., tom. 20 Rer. Ital.

[2930] Simonetta, Vit. Francisci Sfortiae, tom. 21 Rer. Ital.

[2931] Cristoforo da Soldo, Ist. Bresciana, tom. 21 Rer. Ital.

[2932] Ripalta, Histor. Placen., tom. 20 Rer. Ital.

[2933] Simonetta, Vit. Francisci Sfortiae, lib. 21, tom. 21 Rer. Ital.

[2934] Ripalta, Annal. Placent., tom. 20 Rer. Ital.

[2935] Sanuto, Istor. Venet., tom. 22 Rer. Ital.




    Anno di CRISTO MCCCCL. Indizione XIII.

    NICCOLÒ V papa 4.
    FEDERIGO III re de' Romani 11.


Avea già il pontefice _Niccolò V_ invitati i fedeli al sacro giubileo,
che in quest'anno s'avea da tenere in Roma, e che fu in fatti
celebrato con insigne divozione e concorso di persone da tutti i regni
cristiani, al dispetto della pestilenza che regnava in Italia[2937].
Dopo il primo giubileo dell'anno 1300, forse non fu mai veduto sì
gran flusso e riflusso di gente in Roma, di modo che le strade maestre
d'Italia pareano tante fiere. Accadde solamente una disavventura, che
in un certo giorno (l'Infessura dice[2938] nel dì 19 di dicembre,
e seco s'accorda l'autore della Cronica di Rimini[2939]) tornando
l'innumerabil popolo dalla benedizione del papa data in San Pietro, nel
passare per ponte Santo Angelo, a cagion dello strepito fatto da una
mula, divenne sì grande la calca, che quivi perirono più di ducento
persone, parte soffocate dalla folla, e parte cadute nel Tevere: del
che sommamente si afflisse il buon pontefice, il quale canonizzò in
quest'anno _Bernardino da Siena_. Di gran tesori lasciò la pietà de'
fedeli in Roma per l'occasione di questo giubileo, e d'essi poi si
servì il saggio papa, non già a far guerre, ma bensì a ristorar le
chiese, ad aiutare i poverelli, ed abbellir sempre più la bella città
di Roma. Adoperossi egli ancora con premura degna del suo sublime
e sacro carattere, affinchè si terminasse la guerra viva tra il _re
Alfonso_ e la _repubblica fiorentina_[2940]. Nè andarono a vuoto i suoi
maneggi, essendosi conchiusa la pace fra loro nel dì 29 di giugno,
per cui fu obbligato _Rinaldo Orsino_ signor di Piombino, che poi
morì in questo anno di peste, a pagar da lì innanzi l'annuo tributo
di cinquecento fiorini d'oro ad esso Alfonso. Nel dì 2 di luglio ebbe
anche fine la discordia del medesimo re coi Veneziani[2941], essendosi,
per opera del _marchese Lionello_ signor di Ferrara, sottoscritta la
pace fra loro dai comuni ambasciatori concorsi alla medesima città
di Ferrara. Contribuirono molto a farla i cangiamenti delle cose di
Milano, de' quali parlerò fra poco. Sciolto così il re Alfonso dai
pensieri di guerra, si diede poi tutto ai piaceri, e ad una vita poco
convenevole alla sua saviezza. Fu questo l'ultimo anno della vita del
suddetto _marchese Lionello_, essendo egli stato rapito dalla morte
nel dì primo di ottobre nel suo delizioso palagio di Belriguardo;
principe d'immortale memoria, perchè, secondo la Cronica di Ferrara, fu
amatore della pace, della giustizia e della pietà, di vita onestissima,
studioso delle divine Scritture, liberale massimamente verso i poveri,
nelle avversità paziente, nelle prosperità moderato, e che con gran
sapienza governò e mantenne sempre quieti i suoi popoli, di modo che
si meritò il pregiatissimo nome di Padre della patria. A lui succedette
nel dominio di Ferrara, Modena, Reggio, Rovigo e Comacchio il _marchese
Borso_ suo fratello, che, quantunque illegittimo, fu anteposto ad
_Ercole_ e _Sigismondo_ suoi fratelli legittimi. Era generale de'
Veneziani _Sigismondo Malatesta_ signor di Rimini. Fu cassato in
quest'anno pei suoi demeriti. Fra le altre cose a lui fu attribuito
il rapimento seguito in Verona di bellissima donna nobile tedesca,
che con accompagnamento degno della sua condizione passava per quella
città andando al giubileo di Roma. Piuttostochè consentire alle voglie
libidinose di chi la rapì, si lasciò ella uccidere: caso che fece gran
rumore per tutta Italia. S'egli veramente fosse reo di tale eccesso
non saprei dirlo, perchè, per quanta inquisizione ne facessero i savii
Veneziani, non si potè scoprirne l'autore. Certo è che la voce comune
addossò ad esso Malatesta questa iniquità, e ne parlano fino i Giornali
di Napoli. In sì cattivo concetto era esso Malatesta, che se non fu,
certamente degno era d'essere creduto reo di tanta scelleraggine.

Per tutto il mese di gennaio e di buona parte del febbraio dell'anno
presente[2942] consisterono le diligenze dello invitto conte _Francesco
Sforza_ in sempre più angustiare la bloccata città di Milano, e in ben
disporre le cose, acciocchè l'armata veneta, da cui continuamente i
Milanesi imploravano soccorso, non giugnesse a condurvi vettovaglie.
Crebbe perciò a dismisura la fame in quella gran città, con essersi
ridotti i poveri a mangiar cavalli, cani, gatti, sorci, e in fin
l'erbe, cioè ad ingoiare per un altro verso la morte, che cercavano
dì fuggire. Se usciva gente per ricoverarsi altrove, ordine v'era ai
capitani dello Sforza di ricacciar ognuno in città. Intanto i rettori,
con belle speranze di presto aiuto, lusingavano il languente popolo,
e veramente Sigismondo, generale allora de' Veneziani, era in qualche
movimento alla volta di Milano. Ma questo soccorso dovea venire, e
mai non veniva. Però nel dì 23 di febbraio _Gasparo da Vimercato_
mosse a rumore qualche cinquecento uomini della plebe, che con alte
grida andarono al pubblico palazzo, da dove furono respinti. Tornati
colà in maggior numero, ed uscito _Leonardo Veniero_ ambasciatore
de' Veneziani, che finora avea confortati i Milanesi a star saldi,
con mettersi a sgridare e minacciare i sediziosi, immediatamente
fu dal furioso popolo tagliato a pezzi[2943]. A questo spettacolo
fuggirono tosto i reggenti; ed essendo restati padroni del palazzo
gli ammutinati, che a vista d'occhio andavano crescendo, corsero ad
impadronirsi delle porte. Nel seguente dì 26 di febbraio, raunato
in Santa Maria della Scala il popolo, fu presa la determinazione
di chiamar per loro signore il _conte Francesco Sforza_, e gliene
fu incontanente spedito l'avviso a Vimercato, da dove egli stava
in procinto di muoversi contro l'armata veneta, la quale era in
moto. _Jacopo Piccinino_ colla sua gente avea preso servigio in
quell'esercito, dacchè vide la rivolta di Milano. Volevano i primarii
cittadini che si stabilisse prima una capitolazione; ma il conte
animato da' suoi benevoli, senza perdere tempo, marciò alla volta
della città; e benchè con qualche fatica, pure v'entrò, incontrato
fuori d'essa da copiosissimo popolo, ed accolto dentro dagli altri,
tutti gridando: _Sforza, Sforza, viva il conte Francesco_. Andò prima
a ringraziar Dio nella metropolitana, prese il possesso delle fortezze
e delle porte, e, lasciato _Carlo da Gonzaga_ al governo della città
con buoni regolamenti per la quiete del popolo se ne tornò tosto a
Vicomercato per vegliare agli andamenti dell'esercito veneto. Nello
stesso tempo spedì ordini a tutte le città circonvicine, affinchè
provvedessero di viveri l'affamato popolo di Milano: il che fu sì
puntualmente eseguito, che in meno di tre dì abbondò la grascia in
Milano, come se mai non vi fosse stato assedio, _Sigismondo Malatesta_
appena ebbe intesa questa mutazion di cose, che se ne tornò di là
dall'Adda, e fece tosto rompere il ponte. Da lì a due giorni Como,
Monza e Bellinzona, terre state fin qui forti nel partito della
repubblica di Milano, mandarono a prestar ubbidienza allo Sforza.
Venuta poi la festa dell'Annunziazion della Vergine, cioè il dì
25 di marzo (che non so come vien detto dal Simonetta[2944] _sexto
kalendas aprilis_, e Cristoforo da Soldo[2945] scrive che fu nel dì 22
di marzo), fece questo gran capitano insieme colla consorte _Bianca
Visconte_, e co' figliuoli _Galeazzo Maria_ ed _Alessandro_, la sua
magnifica entrata nella città di Milano, e fu acclamato duca di Milano.
Per molti giorni durarono le giostre, le danze, i conviti e le altre
feste per la di lui assunzione; e da tutti i principi d'Italia vennero
a lui ambascerie per congratularsi, fuorchè dal _re Alfonso_ e da'
_Veneziani_. Rallegraronsi principalmente del di lui innalzamento
i Fiorentini, perchè vedeano di mal occhio il tentativo fatto dai
Veneziani per assorbire la Lombardia. Ed allora spirò ogni loro
amistà con essi Veneziani, tanto più che in Venezia furono posti nuovi
aggravii ai mercanti fiorentini, e si venne dipoi a sapere che essi
Veneziani erano entrati in lega col _re Alfonso_, il cui odio contra
de' Fiorentini non mai si estinse.

Poco indugiò Francesco duca di Milano ad ordinare che si rimettesse in
piedi il castello di porta Zobbia, già demolito dal popolo milanese,
e teneva continuamente quattro mila persone impiegate in quel lavoro.
Stava tuttavia prigione in Pavia _Guglielmo_ fratello di _Giovanni
marchese_ di Monferrato. Se volle riavere la libertà, gli convenne, nel
dì 26 di maggio, venire ad una capitolazione, rapportata da Benvenuto
da San Giorgio[2946], in cui cedette alle sue ragioni sopra la città
d'Alessandria e suo territorio, a riserva del Bosco e d'alcune altre
castella pervenute alle mani di suo fratello. Di queste poche avea
egli da essere padrone, con obbligarsi ancora lo Sforza di pagargli
annualmente due mila ducati, ossieno fiorini d'oro, in contraccambio
dell'entrate ch'egli perdeva di Alessandria. Uscito di prigione, andò a
Lodi, dove ratificò la convenzione; ma non sì tosto fu in libertà, che,
giunto in Monferrato a dì 7 di giugno, giuridicamente protestò contro
quello accordo, fatto, secondo lui, per minaccie e paura. Similmente
nel dì 15 di novembre il duca Francesco ordinò che fosse ritenuto
prigione _Carlo da Gonzaga_, altro condottier d'armi, dal quale era
stato assistito non poco nella conquista di Milano. Il Simonetta[2947],
che sa dare, secondo l'uso degli storici parziali, un bel colore a
tutte le azioni del suo eroe, scrive che per avere lo Sforza fermata
lega con _Lodovico marchese_ di Mantova, e stabilito il matrimonio del
suo primogenito _Galeazzo Maria_ con una figliuola d'esso marchese,
Carlo, siccome nemico del fratello, se l'ebbe tanto a male, che
cominciò a sollecitare i Veneziani alla guerra, con intenzione di
passare nella loro armata. Accertato di ciò il duca, lo imprigionò;
ma che fra pochi giorni, per le preghiere del marchese suo fratello,
il rilasciò, con obbligarlo nondimeno a cedere Tortona, di cui dianzi
avea avuto il dominio. Verisimilmente si dovette allora sospettare
che lo Sforza, allorchè ebbe bisogno pe' suoi affari de' suddetti due
capitani, accordasse loro tutto quel che richiesero, per toglierlo poi
loro, cessato il bisogno. Comunque sia, tace il Simonetta che Carlo, se
volle la libertà, fu, oltre alla cession di Tortona[2948], costretto a
pagare sessanta mila fiorini di oro (del che ho io addotte altrove le
pruove[2949]), e fu confinato in Lomellina. Certo è poi ch'egli ruppe
i confini, e, passato a Venezia, si acconciò con quella repubblica
contra del marchese suo fratello, di cui seguitò ad essere nemico.
Forse anche lo Sforza e il marchese andaron d'accordo in abbatterlo e
ridurlo alla disperazione. Alla fame poi patita dal popolo di Milano,
secondo il solito, tenne dietro la pestilenza in quest'anno; e questa
gravissima, perchè, se crediamo al Sanuto[2950], nella sola città di
Milano perirono sessanta mila persone. In Piacenza pochi restarono
in vita. Si stese ancora questo malore per quasi tutta la Italia:
cosa troppo facile, dacchè tanta gente era in moto per cagion del
giubileo. Fu anche in Roma; laonde il pontefice, per isfuggirne la
rabbia, fu di nuovo forzato a ritirarsi, nel dì 18 di giugno[2951], e
venne a Spoleti, poscia a Foligno e Fabriano. Colà nel dì 26 d'agosto
ito a trovarlo _Sigismondo Malatesta_ signore di Rimini[2952], fu
onorato e regalato dal papa, ed ottenne che fossero legittimati i
due suoi figliuoli bastardi _Roberto_ e _Malatesta_. Tante volte s'è
parlato dell'instabilità di Genova, città allora troppo amante di
mutar padrone. In quest'anno ancora, correndo il mese di luglio, fu
deposto dal governo il doge _Lodovico da Campofregoso_[2953]. Spedì
il popolo a Sarzana a richiamare _Tommaso da Campofregoso_, già stato
doge; ma, scusatosi egli per la troppa avanzata età, consigliò che
eleggessero doge _Pietro_ suo nipote: lo che fu eseguito nel dì 8
di dicembre. Del resto non fu in quest'anno nè pace nè guerra fra la
repubblica di Venezia e Francesco duca di Milano. Ognuno d'essi avea
paura dell'altro. Temeva il duca la potenza e ricchezza maggiore de'
Veneziani; e i Veneziani stavano in riguardo pel singolar credito dello
Sforza nel mestier della guerra. Tuttavia, giacchè il duca non era ben
assodato nel nuovo dominio, i Veneziani andavano disponendo le cose per
fargli guerra.

NOTE:

[2936] Cronica di Rimini, tom. 15 Rer. Ital.

[2937] Raynaldus, Annal. Eccles. S. Anton., Vita Nicolai V, P. II, tom.
3 Rer. Ital.

[2938] Cristoforo da Soldo, Istor. Bresc., tom. 21 Rer. Ital.

[2939] Infessura, Diar., P. II, tom. 3 Rer. Ital.

[2940] Cronica di Rimini, tom. 15 Rer. Ital.

[2941] Ammirati, Istor. Fiorent., lib. 22. Giornal. Napolet., tom.
21 Rer. Ital. Sanuto, Istor. Venet., tom. 22 Rer. Ital. Cronica di
Ferrara, tom. 24 Rer. Italic.

[2942] Cristof. da Soldo, Istor. di Brescia, tom. 21 Rer. Ital.
Simonetta, Vit. Francisci Sfortiae, lib. 21, tom. 21 Rer. Ital.

[2943] Bonincontrus, Annal., tom. 21 Rer. Italic.

[2944] Simonetta, Vit. Francisci Sfortiae, lib. 21, tom. 21 Rer. Ital.

[2945] Cristoforo da Soldo, Istor. di Brescia, tom. eod.

[2946] Benvenuto da San Giorgio, Istoria del Monferrato, tom. 23 Rer.
Ital.

[2947] Simonetta, Vit. Francisci Sfortiae, lib. 22, tom. 21 Rer. Ital.

[2948] Cristoforo da Soldo, Istor. Bresc., tom. 21 Rer. Ital.

[2949] Antichità Estensi, P. II.

[2950] Sanuto, Istor. Ven., tom. 22 Rer. Ital.

[2951] Manett., Vita Nicolai V, P. II, tom. 3 Rer. Ital.

[2952] Cronica di Rimini, tom. 15 Rer. Ital.

[2953] Giustiniani, Istor. di Genova, tom. 15.




    Anno di CRISTO MCCCCLI. Indizione XIV.

    NICCOLÒ V papa 5.
    FEDERIGO III re de' Romani 12.


Abbiamo veduto per tanti anni lacerata l'Italia, ora in una, ora in
altra parte, dalla guerra. Parve miracoloso l'anno presente, perchè
dappertutto fu, se non concordia d'animi, almeno pace. Di tempi così
sereni si prevalse il pontefice _Niccolò V_, siccome dotato di gran
mente e d'un animo regale, per lasciar di belle memorie alla città
di Roma[2954]. Sua cura fu di rimettere maggiormente in fiore le
buone lettere, che già erano cominciate a risorgere in Italia, sì con
richiamar a sè e premiar le persone dotte, sì ancora col radunare da
tutta l'Europa e dall'Oriente manuscritti di tutte le arti e scienze,
perchè la stampa de' libri non era peranche nata, o, se nata, era
segreta. Formò con questo tesoro un'insigne biblioteca. Ordinò che si
cominciassero a tradurre dal greco i santi Padri, ed anche gli storici
e poeti di quella lingua. Fabbriche parimente insigni intraprese in
Roma, tanto di sacri templi, come di ornamenti o fortificazioni alle
rare memorie di quella e d'altre città, con avere specialmente stese
queste sue grandiose idee alla Basilica Lateranense, e all'altra di
Santa Maria Maggiore, e de' Santi Paolo, Lorenzo e Stefano. Tutte
queste ed altre sue magnanime imprese si veggono diligentemente
descritte nella di lui Vita da me data alla luce, e composta da
Gianozzo Manetti Fiorentino, letterato insigne, perito delle lingue
ebraica, greca e latina. Stefano Infessura anch'egli attesta[2955],
avere questo pontefice nell'anno presente ristorate le mura, le torri
e le porte di Roma, acconciato il Campidoglio, accresciuto il torrione
di castello Santo Angelo con altre fortificazioni, fatto un palazzo
a Santa Maria maggiore, e la canonica di San Pietro e la chiesa di
S. Teodoro, con altre fabbriche, ch'io tralascio. Di questo passo
camminava il buon Niccolò papa, non cercando la dubbiosa gloria de'
papi che profusero tanti tesori in guerre, ma bensì procurando di
mantenere i suoi popoli in pace, e di far loro goder quelle rugiade,
che Dio gli avea mandato in congiuntura del giubileo.

Non fu, siccome dissi, in quest'anno guerra in Lombardia; nondimeno
la repubblica veneta mirava con occhio bieco il nuovo duca di
Milano[2956], e macchinava pensieri di guerra, essendosi collegata per
questo con _Alfonso re_ d'Aragona e delle Due Sicilie, con _Lodovico
duca_ di Savoia, con _Giovanni marchese_ di Monferrato e co' _Sanesi_.
La maggior loro speranza era che, trovandosi lo Sforza non peranche
ben assodato sul trono, difficile non fosse il rovesciarlo. Per lo
contrario non desiderava guerra il duca, siccome bisognoso di quiete
per rimettere in buono stato il conquistato paese, troppo smunto e
maltrattato dalle passate rivoluzioni. Oltre di che, egli non godeva
quelle fontane di danari, delle quali abbondava allora Venezia,
sì per l'estensione degli Stati a lei spettanti non meno in Italia
che in Dalmazia e in altre contrade del Levante, come ancora perchè
Venezia si riputava allora il più ricco emporio dell'Italia, anzi
dell'Occidente. Il Sanuto[2957] ci fa vedere una parte di que' tesori
che il traffico portava in questi secoli alla piazza di Venezia. Ora
il duca attendeva a premunirsi, e fece lega co' Fiorentini disgustati
forte de' Veneziani; siccome ancora co' Genovesi e con _Lodovico
marchese_ di Mantova. Condussero i Veneziani al loro soldo _Carlo da
Gonzaga_, e nell'anno seguente anche _Guglielmo di Monferrato_, cioè
due capitani divenuti amendue per le ragioni sopraddette nemici del
duca di Milano. Nel mese d'aprile dell'anno presente crearono capitan
generale delle lor armi _Gentile da Lionessa_, uomo saggio e prode. Ma
perchè _Bartolomeo Coleone_, che militava al loro servigio con mille e
cinquecento cavalli e quattrocento fanti, pretendeva come dovuta a sè
quella dignità, se ne adirò non poco, ed oltre al chiedere licenza col
pretesto delle paghe che non correano, mostrò assai la sua disposizione
di passare all'armata duchesca: fu presa la risoluzione di mettergli
le mani addosso, e di tagliargli il capo. Data questa commessione
a _Jacopo Piccinino_, egli con una marcia sforzata di notte arrivò
addosso al Coleone, sorprese tutte le di lui genti, e poco mancò che
non restasse prigione anche esso Bartolomeo. Ebbe egli la fortuna di
salvarsi a Mantova, e restò in potere e al soldo dei Veneziani tutto
il corpo de' suoi cavalli e fanti. Prese egli poi soldo nell'esercito
duchesco, con aver promesso di grandi vantaggi allo Sforza. Lo spoglio
fatto a lui e alle sue truppe si fa ascendere dal Sanuto ad ottanta in
cento mila fiorini di oro. Fu anche pubblicamente decretato in Venezia,
nel dì primo di giugno, che tutti i Fiorentini non privilegiati
uscissero dagli Stati della repubblica[2958], ed altrettanto fece anche
il _re Alfonso_ in tutte le sue terre: il che maggiormente irritò i
Fiorentini, e li confermò nell'unione col duca di Milano. Premeva non
poco ai Veneziani di tirar nella loro lega anche i Bolognesi, e molte
furono le loro istanze, e caldi i loro maneggi[2959], ma senza trovare
in quel popolo voglia d'impacciarsi nelle brighe altrui. Tentarono
dunque per altra via d'ottenere l'intento con dar braccio alle fazioni
de' Canedoli fuorusciti. Assistiti questi dalle brigate dei signori di
Carpi e di Coreggio, nel dì 8 di giugno venuti a Bologna, presero la
porta di Galiera, e una parte d'essi giunse fino alla piazza. _Sante
de' Bentivogli_, che i Bolognesi, benchè fosse creduto bastardo,
aveano fatto venire per l'amore che portavano alla casa de' Bentivogli,
giacchè _Giovanni de Bentivogli_ figliuolo dello ucciso _Ercole_ era in
età non sufficiente a sostenere la sua fazione, allora fu in armi coi
Malvezzi, Marescotti ed altri suoi aderenti. Seguì un combattimento,
in cui furono costretti alla fuga i Canedoli, con lasciar ivi molti del
loro seguito morti o prigioni.

NOTE:

[2954] Manett., Vita Nicolai V, P. II, tom. 3 Rer. Ital.

[2955] Infessur., Diar., tom. 3 Rer. Ital.

[2956] Cristoforo da Soldo, Istor. Bresc., tom. 21 Rer. Ital.

[2957] Sanuto, Istor. Venet., tom. 22 Rer. Ital., pag. 963.

[2958] Ammirati, Ist. di Firenze, lib. 22. Poggius, lib. 8. Sanuto ed
altri.




    Anno di CRISTO MCCCCLII. Indizione XV.

    NICCOLÒ V papa 6.
    FEDERIGO III imperadore 1.


Avendo nell'anno precedente _Federigo III_ re de' Romani risoluto di
calare in Italia per prendere la corona imperiale in Roma, e mandati
innanzi i suoi ambasciatori per disporre il _pontefice Niccolò_ e i
principi italiani al suo ricevimento[2960], sul principio di gennaio
dell'anno presente entrò in Italia, conducendo seco _Ladislao_ suo
nipote, eletto re d'Ungheria e di Boemia, che allora era in età di
dodici anni, ventidue vescovi, molt'altra baronia, e circa due mila
cavalli, tutti ben montati, ma mal vestiti. Passando pel Friuli e per
altri Stati della repubblica veneta, ricevè distinti onori. Allorchè
entrò nel Polesine di Rovigo[2961], fu incontrato da _Borso d'Este_
signor di Ferrara con accompagnamento magnifico, e con lui, nel dì
17 del mese di gennaio, entrò in essa Ferrara. Quivi si riposò otto
giorni in nobili solazzi e divertimenti; e regalato di quaranta
corsieri e di cinquanta falconi ben ammaestrati alla caccia, continuò
poscia il suo viaggio alla volta di Bologna[2962], dove arrivò nel dì
25 con gran festa e solennità di quel popolo. Non fu meno magnifico
l'accoglimento a lui fatto nel dì 30 del suddetto mese[2963] dalla
repubblica di Firenze, allorchè entrò in quella città, da dove poi
passò a Siena, e quivi si fermò per qualche tempo. Seco era _Enea
Silvio_ de' Piccolomini Sanese, vescovo di quella città, e segretario
suo, uomo di mirabil ingegno e di gran letteratura, che fu poi papa Pio
II. Nel dì 9 di marzo con incredibil magnificenza fece la sua solenne
entrata in Roma[2964], dove il saggio _pontefice Niccolò_ per ogni
buona precauzione avea rannate tutte le sue milizie, e ben munite le
fortezze. Ossia perchè Federigo non avea voluto riconoscere per duca
di Milano _Francesco Sforza_, oppure perchè in Milano durava tuttavia
la peste, certo è ch'egli non andò a Milano, per prender ivi la corona
ferrea. Inviò bensì lo Sforza il suo primogenito _Galeazzo Maria_
a Ferrara con gran comitiva ad attestargli il suo ossequio e la sua
ubbidienza, ma punto non si cangiò per questo l'animo d'esso Augusto
verso di lui. Ora, giunto a Roma Federigo, fece istanza al pontefice
di ricevere dalle mani di lui la corona del regno longobardico. Per
testimonianza di Enea Silvio[2965], fu questo punto messo in consulta,
e tuttochè reclamassero non poco gli ambasciatori di Milano, il papa
procedè oltre, e nel dì 15 di marzo in San Pietro il coronò come re
di Lombardia, dichiarando nulla di meno essere sua intenzione che tal
atto non pregiudicasse al diritto dell'arcivescovo di Milano[2966].
Nello stesso giorno avea egli prima congiunta in matrimonio con esso
Augusto Federigo _Leonora_ figliuola del re di Portogallo, ed anche
essa fu per conseguente coronata. Poscia nel dì 18 del medesimo mese
riceverono amendue dalle mani di esso pontefice la corona imperiale
coi soliti riti e con incredibil festa del popolo romano, essendo
passata tutta la gran funzione e permanenza dell'imperatore in Roma
senza disturbo e con somma pace. Voglioso poscia l'Augusto Federigo di
vedere il _re Alfonso_, principe celebratissimo di questi tempi, e zio
dell'imperadrice, se n'andò con lei a Napoli. Gli onori quivi a lui
compartiti dal re, splendidissimo signore, non ebbero fine. Di colà se
ne tornò egli per mare nel dì 23 di aprile, ed alloggiò in San Paolo
fuori di Roma, laddove poi partito nel dì 26, arrivò nel dì 8 di maggio
a Bologna.

Nel giorno seguente pervenne a Ferrara[2967], ed, accolto con ogni
maggior onore dal _marchese Borso_, prese ivi riposo. Comparvero
colà gli ambasciatori de' Veneziani, di Francesco duca di Milano
e de' Fiorentini, per pregare esso marchese d'interporsi appresso
l'imperadore, acciocchè trattasse di pace fra loro, giacchè
era imminente la guerra. Ne dovette, come è credibile, trattar
l'imperadore, ma con poca fortuna. Ebbe, specialmente in questi
viaggi, occasione Federigo di meglio conoscere i meriti singolari
d'esso Borso Estense signor di Ferrara[2968], e volendo lasciargli una
perenne memoria della generosa sua gratitudine, determinò di crearlo
duca di Modena e Reggio, e conte di Rovigo e Comacchio, città che
gli Estensi riconoscevano dal sacro romano imperio. Questa insigne
funzione fu fatta nella festa dell'Ascensione, giorno 18 d'aprile, con
incredibil concorso di popolo, ed incessante plauso de' Ferraresi e
degli altri sudditi della casa d'Este. Era l'aquila bianca l'antica
arme della casa estense. _Carlo VII_ re di Francia le avea dati i
tre gigli d'oro. Borso cominciò allora per privilegio dell'Augusto
Federigo ad inquartare essi gigli coll'aquila nera imperiale da due
teste. Nel giorno seguente Federigo, superbamente regalato e servito
dal novello duca, si rimise in viaggio, e andossene a Venezia[2969],
dove quell'inclita repubblica fece mirabili sfoggi per onorarlo. Di
là poi passò in Germania. Lo stesso giorno che Federigo si mosse da
Ferrara fu quello in cui la repubblica di Venezia fece dar fiato alle
trombe, con intimare e ricominciar la guerra contra di _Francesco
Sforza_ duca di Milano. Furono, dico, essi i primi a principiar
la danza; ma nello stesso tempo anche _Lodovico duca_ di Savoia, e
_Guglielmo_ fratello di _Giovanni marchese_ di Monferrato, dalla lor
parte mossero l'armi addosso agli Stati del medesimo duca. Similmente
il _re Alfonso_ spinse in Toscana contro i Fiorentini _Ferdinando
duca_ di Calabria suo figliuolo con otto mila cavalli e quattro mila
fanti. Per quel che riguarda i Veneziani, la guerra da lor fatta si
legge minutamente descritta da Porcello Napoletano nella Storia da
me data alla luce[2970]; autore a cui non manca l'adulazione, e che
si truova sempre coll'incensiere in mano per esaltare i fatti anche
menomi di _Jacopo Piccinino_, da lui appellato Scipione, e del conte
_Tiberto Brandolino_, capitani allora della repubblica, e valenti
senza dubbio nell'arte della guerra. Perchè niuna strepitosa impresa
fu fatta in questa guerra, dirò io in breve che l'armata veneta,
consistente in quindici mila cavalli e sei mila fanti, sotto il comando
di _Gentile da Lionessa_, passato l'Oglio, entrò in Geradadda, con
prender ivi varie castella, e fra gli altri Soncino, facendo scorrerie
dappertutto. Per levarli di là, il duca col marchese di Mantova entrò
coll'esercito suo nel Bresciano, e s'impadronì d'alcuni luoghi, il
più importante de' quali fu Pontevico. E perciocchè i Veneziani,
fatto un ponte sull'Adda, spedirono il _conte Carlo da Montone_ con
due mila cavalli per danneggiare il Lodigiano e Milanese, anche il
duca spedì colà _Alessandro Sforza_ signor di Pesaro suo fratello
con un buon corpo d'armati per difendere il paese. Ma venuto egli
alle mani con esso conte Carlo nel dì 25, oppure 20 di luglio[2971],
fu messo in rotta, e, perduti circa ottocento cavalli, se ne fuggì
a Lodi. Seguirono ancora varie scaramuccie ed incontri fra le due
nemiche armate che campeggiavano sul Bresciano[2972], ma senza
impegno o conseguenza degna di memoria. Per conto poi di Guglielmo di
Monferrato, con circa quattro mila cavalli e due mila fanti entrato
nell'Alessandrino, mosse anch'egli guerra al duca di Milano, ed occupò
la maggior parte di quel territorio. Ma nel suddetto dì 25, oppure 26
di luglio, essendo stato spedito contra di lui _Sagramoro da Parma_
con due mila cavalli, e verisimilmente anche con assai fanteria, gli
diede tal rotta con prigionia di molti e presa del bagaglio, che gran
tempo stette Guglielmo a rifar le penne. Fu anche in Toscana, siccome
dissi, guerra per la venuta di _Ferdinando duca_ di Calabria, inviato
dal _re Alfonso_ suo padre contra de' Fiorentini[2973]; ma neppure in
essa tali fatti si fecero che meritino luogo nella presente storia. Di
alcuni soli piccioli luoghi s'impadronì Ferdinando. Dall'altra parte
i Fiorentini, che aveano preso per lor generale _Sigismondo Malatesta_
signor di Rimini, e al lor soldo il signor di Cesena fratello di esso
Sigismondo, e _Taddeo de' Manfredi_ signore d'Imola, e _Michele da
Cotignola_ con altri capitani: i Fiorentini, dissi, misero insieme tale
armata, e la fecero così accortamente campeggiare, che tennero forte
contra l'armata napoletana, costringendola infine a cercar quartiere
d'inverno altrove, senza aver fatta conquista o combattimento di
qualche rilievo. Altrettanto fecero dal canto loro due nemiche armate
ch'erano sul Bresciano, giacchè i Veneziani, sfidati dal duca Francesco
sul principio di novembre ad una giornata campale, accettarono bensì
la sfida, e furono in ordinanza di battaglia; ma poi si ritirarono,
senza far altro, spargendo voce ch'esso duca non volle il giuoco.
Confessa Porcello ne' suoi Commentarli[2974], benchè parziale de'
Veneziani, che questi, e non già il duca di Milano, quei furono che
schivarono l'azzardo del fatto d'armi. Sapeano che la fortuna andava
troppo d'accordo col valore e colla militar maestria di Francesco
Sforza. In questi tempi il conte _Tiberto Brandolino_ valoroso
condottier d'armi, essendo terminata la sua condotta co' Veneziani,
passò colla sua gente, cioè con mille e ducento cavalli e cinquecento
fanti, al servigio del medesimo Sforza. Poco esatto si scorge Lorenzo
Bonincontro in iscrivendo[2975] sotto il presente anno, che venuti a
battaglia i Veneziani collo Sforza e con Lodovico marchese di Mantova,
rimasero sconfitti, ed essere restati prigioni in quel conflitto sette
mila cavalli, Giovanni de' Conti e molti altri capitani. Appartien
questo fatto all'anno seguente, e fu di gran lunga meno il danno de'
Veneziani.

NOTE:

[2959] Cronica di Bologna, tom. 18 Rer. Ital. Ripalta, Annal. Placent.,
tom. 20 Rer. Ital.

[2960] Sanuto, Istor. Venet., tom. 22 Rer. Italic. Nauclerus, Platina,
et alii.

[2961] Cronica di Ferrara, tom. 24 Rer. Ital.

[2962] Cronica di Bologna, tom. 18 Rer. Ital.

[2963] S. Antonin., P. III, tit. 22.

[2964] Infessur., Diar., P. II, tom. 3 Rer. Ital.

[2965] Æneas Sylvius, Hist., lib. 4.

[2966] Raynaldus, Annal. Eccles.

[2967] Cronica di Ferrara, tom. 24 Rer. Ital.

[2968] Nauclerus, Histor. Æneas Sylvius, Hist. Austr.

[2969] Sanuto, Ist. Ven., tom. 22 Rer. Ital.

[2970] Porcell., Comment., tom. 20 Rer. Ital.

[2971] Cristoforo da Soldo, Istoria Bresciana, tom. 21 Rer. Ital.
Simonetta, Vit. Francisci Sfortiae, lib. 21, tom. eod.

[2972] Ripalta, Annal. Placent., tom. 20 Rer. Ital.

[2973] Ammirat., Istoria Fiorentina, lib. 22.

[2974] Porcelli, Comment., lib. 8, tom. 20 Rer. Italic.

[2975] Bonincontrus, Annal., tom. 21 Rer. Ital.




    Anno di CRISTO MCCCCLIII. Indiz. I.

    NICCOLÒ V papa 7.
    FEDERIGO III imperadore 2.


Tuttochè _Francesco Sforza_ fosse quel grande eroe che convien
confessarlo, e già signoreggiasse tutto il ducato di Milano, pure si
trovava in istato da non poter competere nè durarla lungo tempo colla
superior potenza della repubblica veneta, sì perchè troppo indebolito
a lui pervenne lo Stato di Milano, e sì perchè nel medesimo tempo gli
conveniva sostener la guerra anche contra _Lodovico_ duca di Savoia, e
contra di _Guglielmo di Monferrato_. Anche i signori di Correggio dal
canto loro faceano guerra agli Stati di Parma e di Mantova. Unitamente
dunque tanto egli come i Fiorentini[2976] si rivolsero a _Carlo VII
re_ di Francia, pregandolo d'aiuto, e fecero gli occorrenti maneggi per
tirare in Italia _Renato duca di Angiò_ e di Lorena, che tuttavia usava
il titolo di re di Sicilia, facendogli credere che, sbrigati dalla
guerra co' Veneziani, l'aiuterebbono colle loro armi a conquistare il
regno, ed intanto annualmente gli pagherebbono cento venti mila fiorini
d'oro. Accettò egli il partito, obbligandosi di calare in Italia con
due mila e quattrocento cavalli. Mentre si trattava di questo affare,
sul principio di gennaio[2977], vollero i Veneziani, non ostante il
rigore del verno, fare una spedizione contro il marchese di Mantova,
per torgli Castiglione delle Stiviere. E in effetto essendo deputato
a questa impresa _Jacopo Piccinino_, dopo varii assalti che costarono
la vita a parecchie centinaia di persone, costrinsero quella terra a
rendersi, salva la roba e le persone. Ma non fu a quel misero popolo
mantenuta la fede. Andò a sacco tutta la terra; gran bottino vi fu
fatto, e niun riguardo fu avuto all'onore delle donne, con vituperio
grave di chi permise tanta infedeltà e barbarie. Venuto il marzo,
acquistarono essi Veneziani alcune castella; ma sotto Manerbe toccò
a _Gentile da Lionessa_ loro generale una ferita, per cui nel dì 15
d'aprile cessò di vivere. Fu dato il bastone del comando di quella
armata a _Jacopo Piccinino_, personaggio che dopo Francesco Sforza era
in questi tempi il più prode, attivo ed accorto condottieri d'armi.
S'impadronirono le armi venete di alcune altre castella, con ricuperar
anche Pontevico. Per l'uscita in campagna del duca di Milano, che
tornò sul Bresciano, cessarono le lor conquiste. Intanto i Veneziani,
per aderire alle brame di _Carlo da Gonzaga_, voglioso di ricuperar
alcune sue castella toltegli dal marchese di Mantova suo fratello,
gli diedero tre mila cavalli con cinquecento fanti. Dalla parte del
Veronese entrò egli nel Mantovano, e faceva già dei progressi, quando
nel dì 15 di giugno il marchese, assistito da _Tiberto Brandolino_,
il venne a trovare, e fu con lui alle mani. L'aspra e dura battaglia
durò cinque ore, e finì colla sconfitta di Carlo e de' Veneziani, che
vi lasciarono più di mille cavalli ed alcuni capi di squadre. Andò
in questo mentre il duca di Milano all'assedio di Gedo ossia Gaido,
e tanto vi stette sotto, che se ne impadronì. Diedero anche le sue
genti sotto Castiglione una buona percossa a quattro mila nemici nel
dì 15 d'agosto. Avea ne' medesimi tempi Ferdinando duca di Calabria,
per ordine del re Alfonso suo padre, riaccesa la guerra in Toscana, ma
con far pochi fatti[2978]. I Fiorentini colle loro genti il teneano
corto, e ripigliarono alcuni lor luoghi ancora. Perchè il duca di
Milano abbisognava forte di danaro, avea mandato in loro aiuto il conte
Alessandro suo fratello con due mila persone, e da loro avea ricavato
ottanta mila fiorini d'oro.

Ma eccoti la dolorosa nuova che Maometto II imperador de' Turchi,
il quale nell'anno precedente avea messo l'assedio all'imperiale
città di Costantinopoli, nel presente con un furioso assalto dato
nel dì 29 di maggio[2979] se ne era impadronito, con tagliare a pezzi
_Costantino Paleologo_ ultimo imperadore dei Greci, e più di quaranta
mila cristiani, con profanar tutte le chiese, e commettere i più
orridi eccessi che si usano in tali congiunture, e massimamente dai
Barbari. Tutto con perpetua infamia del nome cristiano e de' principi
del cristianesimo d'allora, solamente applicati a scannarsi l'un
l'altro: del qual fatto parvero nella opinione del mondo spezialmente
rei il re Alfonso e i Veneziani, che, più degli altri a portata di
soccorrere i miseri Greci, amarono piuttosto di far guerra in Italia
a chi desiderava la pace. Ed ebbero bene a pentirsene gli stessi
Veneziani, perchè molti lor nobili e mercatanti rimasero involti in
quella sì deplorabil rovina, e peggio dipoi loro avvenne. Ora trafisse
il cuore d'ognuno, e principalmente di papa _Niccolò V_, questa al
maggior segno funesta e lagrimevole nuova, sì per la perdita di così
nobile e importante città, come ancora per le sue pessime conseguenze,
le quali poco si stette a provarle; perchè i Turchi tolsero Pera a'
Genovesi, e cominciarono a stendere le lor conquiste pel mare Egeo con
danno gravissimo ed incredibil terrore degli altri popoli cristiani.
Allora fu che il pontefice[2980] piucchè mai accese il suo zelo per
ismorzare in Italia, Germania ed Ungheria l'incendio delle guerre;
e spedì a Venezia, a Milano, a Genova e a Firenze, acciocchè ognuno
inviasse ambasciatori a Roma per trattar della pace, minacciando
la scomunica a chiunque ripugnasse ad opera di tanto bisogno per la
cristianità. Allo stesso fine scrisse caldissime lettere agli altri re
e principi cristiani, sollecitando tutti a prestar aiuti per ricuperar
Costantinopoli (cosa per altro oramai disperata), o per impedire
gl'imminenti progressi de' Maomettani.

Spedirono bensì i principi d'Italia i lor ministri alla corte
pontifizia; ma intanto si continuò a guerreggiare fra loro. S'era
provato il _re Renato_ di passar le Alpi con circa tre mila e
cinquecento cavalli; gli si oppose _Lodovico duca_ di Savoia[2981].
Costretto a passar egli per mare a Ventimiglia, e poscia ad Asti, tanto
fece, che _Lodovico delfino_ di Francia prese l'armi in suo favore, ed
obbligò il duca di Savoia, benchè suocero suo, a lasciar passare la di
lui gente nel mese di settembre. Giunto il re Renato in Monferrato, la
prima impresa che fece, fu quella di pacificare _Guglielmo_, fratello
di quel marchese, col _duca Francesco_: nel qual tempo _Bartolomeo
Coleone_ spedito dal duca occupò il borgo e la rocca di San Martino nel
cuore del Monferrato. S'interpose dunque Renato, ed operò che _Giovanni
marchese_ e _Guglielmo_ suo fratello compromettessero in lui tutte le
differenze fra loro e Francesco duca di Milano. Il compromesso del
dì 15 di settembre è rapportato da Benvenuto da San Giorgio[2982].
Così cessò in quelle parti la guerra, e lo Sforza richiamò di là
quattro mila combattenti, che vennero a rinforzar la sua armata
sul Bresciano. Giunse colà dipoi anche lo stesso Renato co' suoi; e
ingagliardito colla giunta di tante brigate l'esercito sforzesco, nel
dì 16 d'ottobre andò all'assedio di Pontevico[2983]. Per forza fu presa
quella terra nel dì 19 dagl'Italiani, che le diedero tosto il sacco.
V'entrarono susseguentemente anche le genti del re Renato, e vedendo
già sparecchiata la tavola, cominciarono ad infierir contra di que'
poveri abitanti, ammazzando uomini, donne e fanciulli. Erano i Franzesi
d'allora gli stessi che quei d'oggidì per quel che riguarda l'amore
dei piaceri, divertimenti e gozzoviglie; e però, giunte a Milano le
squadre di Renato, dove trovarono delizie, non sapeano più partirsene.
Ma diversi per altro conto da quei d'oggidì erano i Franzesi d'allora,
perchè crudeli oltre modo e di maniere turchesche nel far la guerra,
non volendo dar quartiere ai vinti che lo chiedevano, e commettendo
altre simili barbarie: laddove gl'Italiani di questi tempi non
solamente davano quartiere, ma, spogliati che aveano i prigionieri,
siccome altrove ho detto, li lasciavano andar con Dio. Della cristiana
moderazion de' Franzesi d'oggidì l'Italia e la Germania ha veduto
frequenti gli esempli anche a' dì nostri. Ma così orrida crudeltà usata
dai Franzesi suddetti, la maggior parte Piccardi, sparse un tal terrore
per le terre ubbidienti ai Veneziani[2984], che mandavano innanzi
le chiavi senza voler aspettare l'arrivo dell'esercito sforzesco.
Caravaggio, Triviglio e tutta la Geradadda, a riserva di Soncino e
Romanengo, tornarono in potere dello Sforza. Così in poco tempo quasi
tutta la pianura del Bresciano si sottomise alle di lui armi. Roado,
Palazzuolo, Chiari, Pontoglio, Martinengo, Manerbe, ed assaissime altre
terre e molta parte della pianura di Bergamo vennero alla divozion
del duca di Milano. Posto poi l'assedio agli Orci Nuovi, nel dì 12
di novembre, lo sforzò egli nel dì 22 alla resa, e Soncino anch'esso
tornò alle sue mani. A tanti progressi contribuì non poco l'essersi
precipitosamente ritirata a Brescia l'armata veneta per trovarsi troppo
inferiore di forze alla nemica. Così terminò la campagna dell'anno
presente, e le soldatesche furono distribuite a' quartieri d'inverno.
Avea il pontefice Niccolò mandato a' confini in Bologna _Stefano
Porcaro_ nobile romano per sospetti del suo umor torbido[2985]. Tramò
costui una congiura con alcuni Romani contro la vita e lo Stato dello
stesso papa; e nella festa di santo Stefano dell'anno precedente si
partì all'improvviso da Bologna senza licenza del _cardinal Bessarione_
legato di quella città. Con tutta fretta ne spedì il cardinale per un
corriere l'avviso al papa, il quale, avendo tosto messe buone spie in
campo[2986], fece, nella vigilia dell'Epifania, prendere esso Porcaro
in casa sua con alquanti de' suoi partigiani che già erano in armi.
Formato il suo processo, fu, nel dì 9 di gennaio, impiccato per la
gola. Soggiacquero alla medesima pena altri de' suoi congiurati,
ed altri furono banditi. Intenzion di costoro era di ridurre Roma
all'antica sua libertà. Ma per un papa che facea tanto di bene a Roma,
fa tanto più orrore un così nero attentato.

NOTE:

[2976] Ammirati, Istor. di Firenze, lib. 22. Simonetta, Vita Francisci
Sfortiae, lib. 21, tom. 21 Rer. Ital. Poggius, et alii.

[2977] Sanuto, Istor. Ven., tom. 22 Rer. Ital. Cristoforo da Soldo,
Istor. Bresc., tom. 21 Rer. Ital. Porcell., Comment., tom. 20 Rer.
Ital.

[2978] Ammirati, Istor. Fiorent., lib. 22.

[2979] Naucler. Chalcondyla, Phrantz. Æneas Sylvius et alii.

[2980] Raynaldus, Annal. Eccles.

[2981] Simonetta, Vit. Francisci Sfortiae, lib. 23, tom. 21 Rer. Ital.

[2982] Benvenuto da San Giorgio, Istoria del Monferrato, tom. 23 Rer.
Ital.

[2983] Cristoforo da Soldo, Istor. Bresc., tom. 21 Rer. Ital.

[2984] Sanuto, Istor. Ven., tom. 21 Rer. Ital.




    Anno di CRISTO MCCCCLIV. Indiz. II.

    NICCOLÒ V papa 8.
    FEDERIGO III imperadore 3.


Sul principio di quest'anno il vecchio _re Renato_, impazientatosi
(non ne sappiamo bene la vera cagione) della sua dimora in Italia,
si congedò dal duca di Milano[2987], e senza che si trovasse maniera
di ritenerlo, volle tornarsene colle sue genti in Francia, datogli
il passo da _Lodovico duca_ di Savoia. Lasciò in Italia _Giovanni_
suo figliuolo, che portava il titolo vano di duca di Calabria,
giacchè i Fiorentini il voleano per loro capitano, affin di opporre
questo principe angioino ad _Alfonso re_ di Napoli. Con tutti poi
gli uffizii premurosi adoperati dal papa per intavolar la pace fra
le potenze guerreggianti in Italia, niun buon successo fin qui avea
avuto il suo zelo per colpa d'esso re Alfonso, il quale guastava
tutto e si opponeva ad ogni onesta proposizione. Ma Iddio dispose
che un semplice frate divenisse lo strumento di sì bella impresa,
e la conducesse a fine[2988]. Fu questi fra Simonetto da Camerino
dell'ordine di Sant'Agostino, religioso dabbene, abitante allora e
ben voluto in Venezia, che, mosso dal suo buon genio, o piuttosto
da segreta insinuazione dei saggi Veneziani, andò più d'una volta a
Milano, proponendo la pace a quel duca, e riferendo a Venezia quel che
occorreva. Erano stanchi di quella guerra i Veneziani, e maggiormente
poi per la perdita di tanto paese nel Bresciano e Bergamasco: nel
qual tempo ancora, per attestato di Cristoforo da Soldo, il conte
_Jacopo Piccinino_ lor generale, alloggiato con grosso corpo di gente
in Salò, lasciò divorar dalle sue soldatesche tutta quella Riviera e
Lonado, e commettere ruberie e disonestà senza numero. Si aggiugneva
la paura della potenza turchesca, accresciuta a dismisura dopo la
presa di Costantinopoli e d'altri paesi cristiani. Dall'altro canto
_Francesco Sforza_ duca di Milano si sentiva troppo smunto per la
guerra suddetta, penuriando spezialmente di pecunia, cioè dall'alimento
più necessario a chi vuol mantener armate. Gli pungeva anche il cuore
l'essere sul principio di marzo passato dal suo servigio a quel de'
Veneziani _Bartolomeo Coleone_, insigne capitano di questi tempi,
colle sue squadre. Però, trovata questa buona disposizione in amendue
le parti, il religioso predetto con segretezza e prudenza dispose
un buon concerto per la concordia. Il duca di Milano onoratamente
confidò ai Fiorentini suoi collegati ogni progetto, i quali, inviato
colà Diotisalvi Neroni, accudirono anch'essi al trattato. Ma i
Veneziani, irritati contra del _re Alfonso_, per aver egli colle sue
ripugnanze ad ogni accordo ridotti gli ambasciatori a partirsi di
Roma senza conchiusione, non gli vollero far confidenza alcuna de'
loro particolari maneggi. Perchè non pareva allo Sforza fra Simonetto
bastante a sì grande affare (forse non doveva egli avere per sì grande
opera mandato autentico), la repubblica veneta spedì con esso lui
_Paolo Barbo_ cavaliere[2989], che, travestito da frate minore, si
portò a Lodi a trattarne colle facoltà occorrenti. Fu dunque nel dì 9
d'aprile in essa città di Lodi sottoscritta la pace fra i Veneziani e
il duca di Milano, con lasciar luogo ad entrarvi al re, a' Genovesi, al
marchese di Mantova e ad altri collegati[2990]. Ritenne in questa pace
il duca la Geradadda, e restituì a' Veneziani tutto quanto avea preso
nel Bresciano e Bergamasco. Il marchese rendè a _Carlo Gonzaga_ suo
fratello le castella che gli avea tolto. Per un articolo segreto restò
in libertà il duca di ricuperar per amore o per forza le castella a lui
occupate durante la suddetta guerra da _Lodovico duca_ di Savoia, da
_Giovanni marchese_ di Monferrato e da _Guglielmo_ suo fratello, e le
tolte dai Correggeschi al marchese di Mantova.

Sdegnato il _re Alfonso_ contro de' Veneziani, perchè, senza curar di
lui, si fossero accordati collo Sforza, ricusò per un pezzo d'accettar
quella pace. Vi si accomodò, come la necessità portava, il marchese di
Mantova. Ma perchè era succeduto ai Correggeschi, al Monferrino e al
Savoiardo quello ch'è intervenuto in altri tempi; cioè che i Veneziani
aveano pensato più ai proprii che agli altrui interessi[2991]; lo
Sforza, poco dopo la pace, spedì Tiberto Brandolino colle sue armi
contra di loro, e gli obbligò a rendere il mal tolto: cioè passò
Tiberio contra de' Monferrini, e si fece rendere varie terre pervenute
alle lor mani. La concordia stabilita fra loro nel dì 17 di luglio
si legge nel Corpo Diplomatico del signore Du Mont. Contro al duca di
Savoia furono medesimamente inviati da una parte esso Brandolino, e da
un'altra _Roberto da San Severino_, i quali cominciarono a stendere
le loro scorrerie sino a Vercelli. Nel termine di tre giorni fece sì
buon effetto il terrore delle lor armi, che tornarono alla divozion
del duca Bassignana, Biandrate, Valenza, Bremide e tutti gli altri
luoghi occupati nel Pavese e Novarese. Borgo di Sesia fu assediato, e
costretto alla resa. Pertanto si sollecitò _Lodovico duca_ di Savoia
ad inviar ambasciatori per chiedere accordo. Questo fu stabilito,
e il fiume Sesia fu da lì innanzi il confine dei loro Stati. Il
Guichenone[2992] (io non so come) non ha avuta difficoltà a negare,
che Francesco Sforza facesse per questo guerra al duca di Savoia,
e giugne a chiamare adulazione del Corio il dirsi da lui[2993] che
colla forza furono ricuperate quelle terre, adducendone per ragione
l'essere stato compreso il duca di Savoia nella pace di Lodi, come
collegato de' Veneziani e del re Alfonso. Però, secondo lui, il duca
Francesco riebbe le terre suddette solamente per un trattato amichevole
di accomodamento, sottoscritto nel dì 30 d'agosto di quest'anno, e
pubblicato dal suddetto signore Du Mont. Ma il Corio altro non fa
ne' racconti di questi tempi se non copiare il Simonetta, il quale
ne sapeva ben più del Guichenone, e scriveva ciò che accadeva a' suoi
giorni, e chiaramente parla della guerra suddetta: il che viene ancora
confermato, da Cristoforo da Soldo[2994], autore non parziale e vivente
in questi tempi. E però non è da dubitar d'essa guerra, a cui fu posto
fine coll'accordo sopraccennato. Intanto perciocchè il _re Alfonso_
stava renitente ad accettar la pace di Lodi, i Fiorentini e il duca di
Milano trattarono e conchiusero lega co' Veneziani nel dì 30 d'agosto
dell'anno presente, come apparisce dallo strumento riferito dal
suddetto signore Du Mont[2995]. Alla qual lega aderirono dipoi _Borso
d'Este_ duca di Modena e Reggio e signor di Ferrara, e i Bolognesi.
Fecero anche pace i Veneziani nell'aprile di quest'anno con _Maometto_
imperadore dei Turchi. Fu poi spedita la suddetta lega de' Veneziani e
principi menzionati, e portata dai respettivi ambasciatori alla corte
romana, acciocchè il pontefice Niccolò si adoperasse per ridurre alla
pace anche il re Alfonso, e farlo entrare nella lega medesima[2996].
Nè egli mancò dì inviare a Napoli con essi ambasciatori il cardinal
_Domenico Capranica_, uomo di gran destrezza ed abilità per somiglianti
affari.

NOTE:

[2985] Cronica di Bologna, tom. 18 Rer. Ital. Manett., Vit. Nicolai V,
P. II, tom. 3 Rer. Ital.

[2986] Infessura, Diar., tom. eod. Raynaldus, Annal. Eccl.

[2987] Simonetta, Vita Francisci Sfortiae, lib. 23, tom. 21 Rer. Ital.

[2988] S. Antonin., Simonetta, Poggius, Cristoforo da Soldo ed altri.

[2989] Sanuto, Istor. Venet., tom. 22 Rer. Ital. Cristoforo da Soldo,
Istoria Bresciana, tom. 21 Rer. Italic.

[2990] Du Mont, Corp. Diplomat., tom. 3.

[2991] Simonetta, Vita Francisci Sfortiae, lib. 23, tom. 21 Rer. Ital.

[2992] Guichenon, Hist. de la Maison de Savoye.

[2993] Corio, Istor. di Milano.

[2994] Cristoforo da Soldo, Istor. Bresc., tom. 21 Rer. Ital.




    Anno di CRISTO MCCCCLV. Indiz. III.

    CALLISTO III papa 1.
    FEDERIGO III imperadore 4.


Era già da gran tempo malconcio per la podagra e chiragra il buon
pontefice _Niccolò V_, e da qualche tempo ancora s'era familiarizzata
con questi malori la febbre[2997]. Non la durò egli in mezzo a tanti
nemici. Prima nondimeno di passare alla vera patria de' giusti, ebbe
la consolazione d'intendere ch'era riuscito al _cardinal Capranica_
d'indurre il _re Alfonso_ nel dì 26 di gennaio dell'anno presente a
ratificar la pace fatta in Lodi fra i Veneziani e il duca di Milano:
cosa tanto bramata e procurata da esso pontefice. Motivo di maggiore
allegrezza fu appresso l'avviso che lo stesso re era entrato nella
lega de' Veneziani, Fiorentini e duca di Milano: per la quale si potea
sperare unione di volontà e di forze per opporsi al torrente delle armi
turchesche, minaccianti oramai l'Italia. In essa lega ebbe luogo il
medesimo pontefice, ma dalla stessa Alfonso volle esclusi i Genovesi,
_Sigismondo de' Malatesti_ e _Astorre dei Manfredi_. Di questi suoi
maneggi non potè poi cogliere alcun frutto il pontefice[2998], perchè
nel dì 24 di marzo la morte il rapì, mentre egli facea dei preparamenti
di gente e di navi per inviarle in soccorso de' cristiani contra del
Turco. Sarà sempre in benedizione la memoria di questo insigne sommo
pastore della Chiesa di Dio, per averla egli governata con prudenza,
per essere stato pontefice disinteressato, lontano dal nepotismo,
limosiniere, amatore e promotor della pace e delle buone lettere, e per
le sue magnanime idee in tanti ornamenti accresciuti alle chiese e alla
città di Roma, de' quali così il Manetti che il Platina[2999] ci han
lasciata onorevol memoria; siccome ancora ultimamente l'abbate Giorgi
nella di lui Vita. Molto di più era egli per fare, e soprattutto avea
già disegnata la magnifica fabbrica della basilica vaticana; ma venne
la morte ad interrompere il filo de' suoi giorni e de' suoi pensieri.
Entrati i cardinali nel conclave, nel dì 8 d'aprile elessero papa
Alfonso Borgia Valenziano, vescovo della sua patria, uomo attempato, e
dottissimo nelle leggi civili e canoniche, il quale prese il nome di_
Callisto III_[3000]; nè tardò a mostrare un ardente zelo per far guerra
al Turco, con ispedire legati a tutti i regni della cristianità, sì per
movere i monarchi e principi a cotanto necessaria impresa, come ancora
per raccogliere danari e predicar dappertutto la crociata. Ma a così
bel mattino del novello pontefice vedremo che non corrispose la sera.

Dopo la pace e lega di sopra accennate s'avea oramai da godere
un'invidiabil quiete; nè questa sarebbe mancata, se _Jacopo Piccinino_
non l'avesse in qualche parte turbata[3001]. Era egli generale de'
Veneziani, che gli pagavano cento mila ducati l'anno. Non abbisognando
più il senato veneto di tanta spesa, ed essendo terminata la sua
condotta nel fine di febbraio, il cassarono, e ben volentieri,
per le innumerabili ribalderie de' suoi soldati, che ugualmente
trattavano nemici ed amici[3002]. In suo luogo fu creato generale
de' Veneziani _Bartolomeo Coleone_. Abbiamo scrittori, e massimamente
Porcello Napoletano[3003], che esaltano alle stelle questo Piccinino,
chiamandolo specialmente Fulmine della guerra. Nè può già mettersi
in dubbio che egli fosse uno dei più prodi guerrieri e condottieri
d'armi che s'avesse allora l'Italia; ma vero è altresì ch'egli fu poco
diverso dai capitani delle compagnie de' masnadieri, da noi veduti
nel precedente secolo. Viveva egli alle spese di chi non era suddito,
e si guadagnava l'amore de' soldati suoi con dare l'impunità a tutte
le ruberie e furfanterie, e a qualsivoglia altro loro eccesso. Ora il
Piccinino, licenziato dai Veneziani, si partì dai loro Stati, ed avendo
preso in sua compagnia _Matteo da Capoa_, formato un corpo di più di
tre mila cavalli e di mille fanti[3004], venne a Ferrara, dove grande
onore gli fu fatto dal _duca Borso_, perchè la politica insegnava di
non disgustare, anzi di aver per amici personaggi di tal fatta, che
andavano in traccia della buona ventura con forze da non isprezzare.
Nudriva Jacopo Piccinino speranza di far rivoltar Bologna[3005], città
già signoreggiata da Niccolò suo padre. Ma, preveduti per tempo i di
lui movimenti, il pontefice _Niccolò_, allora vivente, avea pregato
_Francesco Sforza_ duca di Milano che inviasse gente colà per isventare
qualunque tentativo che potesse far questo venturiere. Vi spedì egli
_Corrado Fogliano_ suo fratello uterino, e _Roberto da San Severino_
con un corpo di gente poco inferiore a quello del Piccinino: lo che
fu cagione che questi non osasse di far novità, e che i Malatesti e
Manfredi, i quali dianzi per paura erano in segreto accordo con lui,
si ritirassero da ogni promessa a lui fatta. Perciò il Piccinino
continuò il suo viaggio verso la Toscana, e andò a fermarsi su quello
di Siena. Avea egli de' conti particolari co' Sanesi. Oltre a ciò,
Porcello Napoletano avea intronata la testa del _re Alfonso_ con
tanti elogi della bravura e mirabil prudenza militare del Piccinino,
che il re cominciò segretamente e poi pubblicamente a favorirlo, e a
desiderare d'averlo a' suoi servigi. Era anche il re disgustato de'
Sanesi, perchè nella guerra co' Fiorentini l'avevano beffato; e però
non gli dispiaceva che il Piccinino facesse loro del male. Infatti egli
mosse lor guerra, ed avendoli trovati sprovveduti[3006], s'impadronì
di Cetona, di Sartiane e d'altri castelletti, con istendere dappertutto
le scorrerie. Raccomandaronsi i Sanesi al papa, a Venezia, a Firenze, a
Milano. Tutti mandarono gente in loro aiuto, e si venne poi ad un fatto
d'armi, senzachè alcuna delle parti cantasse la vittoria. Tuttavia il
Piccinino, siccome inferior di gente[3007], si ritirò a Castiglion
della Pescaia, che era del re Alfonso, ed ebbe anche a tradimento
Orbitello. In questa picciola guerra non men le sue milizie che quelle
dei collegati rimasero disfatte, ed egli si ridusse avere non più che
mille persone. Se non era il re Alfonso che gli mandasse vettovaglie
per mare, questo sì manesco guerriero non poteva più sussistere. Sul
principio di luglio[3008] _Giovanni d'Angiò_, duca di Calabria di
solo nome, e figliuolo del _re Renato_, veggendo estinta ogni sua
speranza di entrare nel regno di Napoli per cagion della pace fatta da'
Fiorentini col re Alfonso, rinunziò al generalato di quella repubblica,
e, splendidamente regalato da essi Fiorentini, se ne tornò in Francia,
e passò per Bologna. _Giberto da Correggio_, che con cinquecento
cavalli era ito al servigio de' Sanesi, e preso da loro per generale,
scoperto che teneva segreta intelligenza col Piccinino, qual traditore
fu in Siena ucciso. In quest'anno ancora il re Alfonso, per l'odio
che portava a' Genovesi, fece loro gran guerra per mare[3009] con una
grossa flotta spedita sotto il comando di _Bernardo Villamarino_,
ed anche per terra co' fuorusciti Adorni e del Fiesco. _Pietro da
Campofregoso_ doge di quella repubblica contra di tutte queste forze
si seppe così ben sostenere, che andarono in fumo tutti gli sforzi de'
suoi nemici.

NOTE:

[2995] Du Mont, Corp. Diplom., tom. 3.

[2996] Raynaldus, Annal. Eccles. Manetti, Vita Nicolai V, P. II, tom.
3 Rer. Italic.

[2997] Raynaldus, Annal. Eccl.

[2998] Manetti, Vit. Nicolai V, P. II, tom. 3 Rer. Italic.

[2999] Platina, in Vita Nicolai V.

[3000] Gobelin., Comment. Pii II, lib. 2. S. Antonin., Platina, Æneas
Sylvius, et alii.

[3001] Cristoforo da Soldo, Istor. Bresc., tom. 21 Rer. Ital.

[3002] Sanuto, Istor. Ven., tom. 22 Rer. Ital.

[3003] Porcelli, Comment., tom. 20 Rer. Ital.

[3004] Cronica di Bologna, tom. 18 Rer. Ital.

[3005] Bonincontrus, Annal., tom. 21 Rer. Ital. Simonetta, Vit.
Francisci Sfortiae, lib. 23, tom. 21 Rer. Ital.

[3006] Ammirati, Istor. di Firenze, lib. 23.

[3007] Neri Capponi, Comment., tom. 18 Rer. Ital.

[3008] Cronica di Bologna, tom. eod.




    Anno di CRISTO MCCCCLVI. Indiz. IV.

    CALLISTO III papa 2.
    FEDERIGO III imperadore 5.


Fu questo finalmente anno di pace. Restava tuttavia lo Stato di Siena
involto nella guerra per cagion di _Jacopo Piccinino_, che s'era
afforzato ad Orbitello[3010]. Inviarono bensì i Sanesi le lor milizie
colle poche de' collegati rimaste in aiuto loro all'assedio di quella
terra; ma apparenza non v'era di poterlo cacciare di là. Pertanto i
Sanesi inviarono _Enea Silvio_ celebre lor vescovo a Roma a pregare il
papa che interponesse gli uffizii suoi paterni presso il _re Alfonso_,
acciocchè si mettesse fine a questa briga, che troppo li smugneva e
pesava lor sulle spalle. Accompagnato dunque dai ministri pontificii
passò Enea a Napoli, e con tale eloquenza e destrezza si maneggiò,
che il re si accordò e comandò al Piccinino di lasciare in pace i
Sanesi[3011]. Venti mila fiorini pagati ad esso Piccinino servirono
a fare ch'egli restituisse ai Sanesi le lor terre; dopo di che se ne
andò egli in regno di Napoli a' servigi del re Alfonso nel dì 8 di
ottobre, da cui fu posto a quartiere in Cività di Chieti in Abbruzzo
colla paga di mille e ducento cavalli e secento fanti. Attesta inoltre
Neri Capponi[3012] aver avuto esso Piccinino certa provvisione dal
papa e dai Sanesi: tanto vi voleva per quetar questo masnadiere.
Maggiormente poi si strinse nell'anno presente l'amicizia ed unione del
suddetto re Alfonso con _Francesco Sforza_ duca di Milano[3013], stante
l'avere il duca promessa _Ippolita Maria_ sua figliuola in moglie ad
_Alfonso_ primogenito di _Ferdinando duca_ di Calabria, e nipote dello
stesso re. Similmente si conchiusero gli sponsali d'_Isabella_ (ossia,
come vuole il Simonetta[3014] col Corio[3015], _Leonora_) d'Aragona,
figliuola d'esso duca di Calabria, con _Sforza Maria_ terzogenito del
duca Francesco. Imperciocchè _Galeazzo Maria_ suo primogenito avea già
contratti altri sponsali con _Susanna_, da altri appellata _Dorotea_,
figliuola di _Lodovico marchese_ di Mantova, e al secondogenito, cioè
a _Filippo Maria_, era stata obbligata in moglie _Maria_ figliuola di
_Lodovico duca_ di Savoia. Così Francesco Sforza pensava a moltiplicare
ed assodar la sua stirpe con tanti maritaggi.

Armò in quest'anno il pontefice _Callisto III_ alquante galee per
la sospirata spedizione contra de' Turchi[3016]; ma a lui vennero a
poco a poco mancando gli aiuti degli altri principi cristiani. Il re
di Francia neppur volle che si predicasse la crociata nel suo regno.
I Veneziani, essendo in pace col Turco, si scusarono. Avrebbono i
Genovesi vigorosamente accudito a questa impresa, se il _re Alfonso_
non avesse proseguita contra di loro la guerra. Avea sulle prime esso
re fatto credere di voler egli in persona andar contro ai Turchi,
ed essere ammiraglio delle forze cristiane. Si ridusse infine tutta
questa sparata a rivolgere contra de' Genovesi la flotta da lui
preparata in Catalogna e Valenza, con protestare di voler prima
domar l'alterigia de' Genovesi; il che fatto, volterebbe le prore
verso la Turchia. E per quanto s'adoperasse papa Callisto, non potè
rimuoverlo da questo proponimento. Diedero poi le sue navi il guasto
alla riviera di Genova, senza nondimeno far paura per questo alla
città. Provvide Iddio in altra maniera al bisogno della cristianità,
perchè, trovandosi l'Ungheria in evidente pericolo d'essere ingoiata
da' Turchi, in quest'anno gli Ungheri riportarono una insigne e
miracolosa vittoria contra dell'immenso loro esercito verso Belgrado.
Spedito anche _Lodovico Scarampo_ cardinale di San Lorenzo in Damasco
colle galee pontificie nell'Arcipelago, ricuperò tre isole dalle mani
de' Turchi, e recò loro altri danni. Nel febbraio di quest'anno papa
Callisto promosse alla sacra porpora _Rodrigo Borgia_ suo nipote, che
poi fu _Alessandro VI_ papa. E nel dicembre fece un'altra promozione
di cardinali, fra i quali si distinse _Enea Silvio_ de' Piccolomini
Sanese, vescovo della sua patria, uno de' più felici ingegni che
si avesse allora l'Italia. Dall'Infessura[3017] è riferita tal
promozione all'anno seguente. Parve che Iddio mostrasse il suo sdegno
in quest'anno contra del _re Alfonso_, seppure è lecito a noi di
facilmente interpretare così i giudizii divini, allorchè non sopra i
delinquenti re, ma sopra gl'innocenti popoli si scarica il flagello,
delle calamità[3018]. Nel dì 5 di dicembre e in altri susseguenti
giorni un sì terribil tremuoto scosse la terra nel regno di Napoli, che
fu creduto non essersi da più secoli indietro provato un somigliante
eccidio in quelle contrade. Caddero in Napoli molte chiese, torri e
case colla morte di molte persone. Benevento, Sant'Agata, Brindisi,
Ariano, Ascoli, Campobasso, Avellino, Cuma ed altre terre rimasero
affatto diroccate e distrutte. Ad Aversa cadde il castello e la
chiesa di San Paolo, il campanile e varie case, e le torri del Passo.
Nocera di Puglia, Gaeta e Canosa per la metà furono rovesciate[3019].
Tralascio i danni di tante altre terre e luoghi. Le persone morte
sotto le rovine chi le fece ascendere sino a cento mila, con esserne
perite nella sola città di Napoli, per attestato d'alcuni, venti o
trenta mila. Probabilmente non vi perì tanta gente; contuttociò fu
questa una delle maggiori calamità che mai toccassero a quel regno.
Nè si dee tacere che nei precedenti mesi di giugno e di luglio[3020]
si era veduta in Italia una gran cometa, che fu creduta dalla buona
gente foriera della suddetta spaventosa disgrazia. Anche in Toscana
tra Firenze e Siena, nel dì 22 d'agosto[3021], un terribile sconcerto
nell'aria avvenne. Nuvoli neri, dieci sole braccia alti da terra, si
raunarono, e poscia, scoppiando in baleni e fulmini, mossero vento sì
impetuoso, che portò via i tetti delle case e chiese; molte ancora ne
abbattè, sbarbicò dalle radici gran copia d'alberi, uccise animali,
e trasportò uomini e carra colle bestie ben lontano da un luogo
all'altro per aria: lagrimevole spettacolo, inferiore nulladimeno allo
spaventoso che a' giorni nostri accadde nella stessa guisa, ma colla
giunta del fuoco, al territorio di Trecenta sul Ferrarese, e a' luoghi
circonvicini.

NOTE:

[3009] Giustiniani, Istoria di Genova, lib. 15. Bonincontrus, Annal.,
tom. 21 Rer. Ital.

[3010] Gobelin., Comment. Pii II Papae.

[3011] Ammirati, Ist. di Firenze, lib. 23.

[3012] Neri Capponi, Comment., tom. 18 Rer. Ital.

[3013] Giornal. Napoletani, tom. 21 Rer. Ital.

[3014] Simonetta, Vit. Francisci Sfortiae, lib. 10, tom. 21 Rer. Ital.

[3015] Corio, Istoria di Milano.

[3016] Raynaldus, Annal. Eccles.

[3017] Infessura, Diar., P. II, tom. 3 Rer. Ital. Giornal. Napolet.,
tom. 21 Rer. Ital.

[3018] Cronica di Bologna, tom. 18 Rer. Ital. Æneas Sylvius, in Epist.
207. S. Antonin., et alii.




    Anno di CRISTO MCCCCLVII. Indiz. V.

    CALLISTO III papa 3.
    FEDERIGO III imperadore 6.


Non lasciò il _re Alfonso_ passare questo anno senza tenere in
esercizio l'armi sue. Accanito contra _Pietro da Campofregoso_ doge di
Genova, a tutte le maniere il volea atterrare, e rimettere in Genova
gli Adorni, co' quali probabilmente era in concerto di divenir poi egli
padrone di quella sì importante città. Seguitò dunque a danneggiare
i Genovesi; e questi, senza perdere il coraggio, armarono anch'essi
molti legni per ripulsare la forza. Nè, per quanto dicesse o facesse il
papa, volle Alfonso desistere, allegando sempre che n'erano in colpa i
Genovesi medesimi. Ma in questi tempi la storia di Genova è mancante
di scrittori: laonde poco si sa di quegli avvenimenti. Nè questo gli
bastò. Era egli in collera anche contra di _Sigismondo Malatesta_
signore di Rimini e Fano[3022], perchè questi, siccome già accennai,
preso al suo soldo nella guerra co' Fiorentini, lo avea burlato con
passare al servigio degli stessi Fiorentini, e truffargli trenta
ossieno quaranta mila fiorini d'oro. Ordinò dunque Alfonso a _Federigo
duca_ di Urbino, soldato suo, che attaccasse lite con esso Sigismondo.
Fu ubbidito. Il re poi gli mandò in aiuto _Jacopo Piccinino_ colla
sua brigata di cavalleria e fanteria. Cominciarono essi le offese nel
mese di novembre, tolsero al Malatesta alcune castella, e gli recarono
molti altri danni. Non poca apprensione agli altri principi d'Italia
diedero questi movimenti d'Alfonso, temendo ch'egli avesse delle mire
più vaste. Francesco Foscari doge di Venezia era già pervenuto all'età
decrepita[3023]. Prima ancora di questi tempi avea dovuto inghiottire
varie amare pillole di disgusti a lui dati dalla nobiltà sua compagna
nel governo, a cagione di Jacopo suo figliuolo, cervello torbido, e
che si metteva sotto i piedi le leggi della patria. Più d'una volta
per questo egli avea chiesta licenza di rinunziare la sua dignità, ma
senza essere esaudito, in considerazione de' molti meriti suoi colla
repubblica. Tempo arrivò ch'egli, lontano dall'abbandonar il trono, fu
forzato ad abbandonarlo. Sotto pretesto ch'egli a cagion della sua età
non fosse più atto al governo, gl'intimarono di rinunziare. Ricusò ben
egli di farlo; ma, ciò non ostante, il consiglio procedette innanzi, e,
dichiaratolo deposto, nel dì 23 d'ottobre il rimandarono per forza alla
sua casa, non senza grave mormorio del popolo, con assegno fattogli
di due mila ducati d'oro l'anno finchè vivesse[3024]. Visse nondimeno
pochissimo, perchè, all'udire il lieto suono delle campane per la
creazion del nuovo doge, tale affanno di cuore il prese, che gli crepò
una vena nel petto, oppure per altro malore terminò i suoi giorni. Fu
dunque in sua vece eletto doge _Pasquale Malipiero_, procuratore di San
Marco, che colla gravità e bella presenza, e coll'amore della giustizia
accoppiava non poca carnalità e lascivia. Per la di lui creazione di
grandi feste furono fatte in Venezia.

Le maggiori applicazioni del vecchio papa _Callisto III_ erano in
questi tempi per commovere i principi cristiani ed anche i Persiani
contro del Turco, che sempre più andava stendendo le ali[3025]. Il
_cardinale Lodovico_ suo legato colla sua picciola flotta diede in
quest'anno delle busse sotto Metelino a que' Barbari; picciolo rimedio
a male sì grande. Ma poco o nulla si sbracciavano i re e principi della
cristianità per secondare le idee e preghiere del papa; ed essendo
morto _Ladislao re_ d'Ungheria e di Boemia, que' popoli e l'_imperador
Federigo_, in vece di accudire alla guerra contra il comune nemico,
la cominciarono fra loro. Intanto andava ogni dì più crescendo la
discordia fra _papa Callisto_ e il _re Alfonso_. Si credeva il re
di poter fare il padrone addosso a questo pontefice, perchè nato suo
suddito, e sparlava anche di lui. Callisto, all'incontro, non voleva
essere signoreggiato, nè potea sofferire che Alfonso, dopo il preso
impegno della crociata contro de' Turchi, si burlasse di lui, con avere
piuttosto rivolte le sue armi contra de' Genovesi e de' Malatesti.
Però gli negò l'investitura del regno di Napoli per _don Ferdinando_
duca di Calabria suo figliuolo bastardo, benchè legittimato da'
papi precedenti: il che irritò forte Alfonso. I tremuoti dell'anno
antecedente ed altri provati in Calabria anche nel presente, e il
turbine già accennato della Toscana, e la peste che tuttavia andava
girando per l'Italia e mietendo le vite degli uomini, dovettero
essere i motivi, per li quali un frate Gian Batista dell'ordine de'
Predicatori, che portava una barba lunghissima, e camminava a piè
nudi, pubblicamente predicò in Piacenza nel dì 6 di luglio[3026], che
s'avvicinava la venuta dell'Anticristo e il fine del mondo, allegando
una simil predizione fatta da san Vicenzo Ferrerio. Alla più lunga si
dovea verificar questa predizione nell'anno 1460. Se si sia verificata,
ognuno può renderne buona testimonianza.

NOTE:

[3019] Platina, in Vita Callisti III.

[3020] Annales Placent., tom. 20 Rer. Ital.

[3021] Ammirati, Istor. Fiorent., lib. 23.

[3022] Cronica di Bologna, tom. 18 Rer. Ital.

[3023] Sanuto, Istor. Ven., tom. 22 Rer. Ital.

[3024] Annal. Foroliviens., tom. 22 Rer. Ital. Cristoforo da Soldo,
Istor. Bresc., tom. 21 Rer. Ital.

[3025] Raynaldus, Annal. Eccles.




    Anno di CRISTO MCCCCLVIII. Indiz. VI.

    PIO II papa 1.
    FEDERIGO III imperadore 7.


Talmente avea il _re Alfonso_ angustiata la città di Genova,
pretendendo sempre che _Pietro da Campofregoso_ doge dimettesse
il governo, e che a' fuorusciti Adorni fosse restituita ogni loro
libertà e diritto[3027]; che esso doge, non trovando chi tra' principi
volesse alzare un dito in sua difesa, nel febbraio di quest'anno per
disperazione si appigliò alla risoluzion di dare piuttosto ad altri,
che al re Alfonso suo nimico, la città di Genova. Trattò dunque per
qualche tempo con _Carlo VII_ re di Francia, e finalmente conchiuse,
col consenso de' principali cittadini, di dar essa città a quel re con
varii patti e privilegii del popolo genovese. Pertanto dopo aver eglino
spediti ambasciatori al re Carlo, arrivò a Genova _Giovanni d'Angiò_
figliuolo del _re Renato_, quello stesso che poco fa abbiam veduto in
Italia generale de' Fiorentini. A lui fu consegnata Genova insieme col
castelletto e colle altre fortezze di Genova e del Genovesato, nel dì
11 di maggio. Con questo contratto s'era immaginato quel popolo d'aver
comperata la quiete, giacchè non si sapea persuadere che il re Alfonso
volesse da lì innanzi cozzare con un re sì possente, qual era il re di
Francia loro signore. Tutto il contrario avvenne. Alfonso maggiormente
irritato, perchè s'avvide essersi quel popolo privato della libertà,
per non cedere punto ai di lui voleri, e per fargli dispetto, più che
mai s'accese di voglia di soggiogar quella città: al che continuamente
ancora l'incitavano i fuorusciti Adorni, Fieschi e Spinoli. Avendo
perciò inviate venti navi cariche di soldatesche e d'ogni sorta di
munizione, ed inoltre dieci galee ben armate, al suo ammiraglio, cioè a
_Bernardo Villamarino_, che con altre venti galee era svernato a Porto
Delfino, ordinò di procedere contro la città di Genova. Nello stesso
tempo, unite altre sue milizie a quelle che poterono mettere insieme
gli Adorni e gli altri fuorusciti, volle che anche per terra se ne
formasse l'assedio. Per la lunga passata guerra si trovavano allora non
poco infievoliti i Genovesi: tuttavia animati dalla natia loro bravura,
e dall'antico odio contra de' Catalani, si accinsero validamente alla
difesa. Nè il duca Giovanni regio lor governatore, nè _Pietro Fregoso_
ommisero diligenza e riparo alcuno per resistere a tanta tempesta.
Dio sa nondimeno come sarebbe terminata quella tempesta. Onde meno se
l'aspettavano venne loro il soccorso; e questo fu la morte dello stesso
re Alfonso. Appena ne fu giunto l'avviso, che la nemica flotta si
sciolse, chi come fuggendo a Napoli, e chi tornando a Barcellona. Nè fu
men presto a ritirarsi l'esercito di terra; ed essendo da lì a qualche
tempo mancati _Barnaba_ e _Rafaello Adorni_, fu creduto che l'eccessiva
doglia di aver perduto nell'amico re un gran protettore, ed insieme
il vedere andata in fumo la speranza di conseguir una vittoria ch'essi
si tenevano in pugno, servisse ad abbreviare i lor giorni. Tuttavia la
città di Genova, ancorchè liberata dall'assedio, rimase in cattivissimo
stato, perchè le fatiche sofferte e la carestia patita dal popolo in
quell'assedio, furono seguitate da una grave epidemia, ossia peste, che
fece strage di assaissime persone.

Giunse dunque al fine di sua vita _Alfonso re_ d'Aragona, Valenza,
Sicilia e Napoli, nel dì 27 di giugno dell'anno presente[3028],
principe di gran fama ai suoi tempi non meno per la felicità della sua
mente e della sua rara prudenza, che pel valore, per la liberalità
e per l'amore delle lettere e de' letterati, che non mancarono di
esaltar le sue lodi, e fra gli altri Enea Silvio, Antonio Palermitano
suo segretario, Bartolomeo Fazio, che scrisse la sua Vita, Giorgio da
Trabisonda e Lorenzo Valla. Ma cotante sue belle doti non andarono
disgiunte da una sfrenata ambizione, da una scandalosa lascivia, e
da una smoderata indiscretezza in aggravar di taglie, e gabelle i
suoi popoli, oltre al voler fare da papa ne' suoi regni, con vender
anche i benefizii ecclesiastici, se pure è vero ciò che narrano
alcuni. Racconta il vivente allora santo Antonino[3029], ch'egli
prima di morire consigliasse _Ferdinando_ suo figliuolo a tenere un
governo opposto al suo, cioè a levar tutti i dazii ed aggravii da lui
aggiunti agli antichi, e che onorasse più i regnicoli e gl'Italiani,
che gli Aragonesi e Catalani; e che in fine mantenesse la pace da lui
fatta col papa e colle altre potenze. Perchè era privo di figliuoli
legittimi, lasciò il regno di Napoli, come sua conquista, a _don
Ferdinando_ ossia _Ferrante_ suo figliuolo spurio, ma legittimato
dai papi; gli altri suoi regni di Sicilia, Aragona e Valenza,
secondo la disposizion di _Ferdinando_ suo padre, a _Giovanni_ re
di Navarra, suo fratello. Per la morte di lui, e per la successione
del re Ferdinando, niun movimento, niuna novità seguì nel regno di
Napoli. Ne avvenne bensì in Roma. _Papa Callisto III_, nel cui animo
si crede che allignasse un vecchio odio contra d'Alfonso, benchè
nato egli fosse in Valenza, città d'esso re, ma che in vita di lui
non osò di prorompere in forma pubblica, si dichiarò tosto contrario
a Ferdinando, con pretendere devoluto quel regno alla santa Sede, e
con vietare a Ferdinando il prendere titolo di re. Cominciò inoltre
a muovere cielo e terra, e a tener pratiche nel regno e co' principi
d'Italia per fargli guerra. Spezialmente di larghe offerte inviò a
_Francesco Sforza_ duca di Milano per averlo dalla sua, ma ritrovollo
tutto favorevole a Ferdinando. E qui combattono gli scrittori secondo
le loro parzialità, cercando alcuni di giustificare e far comparire
buono zelo la risoluzion di Callisto in voler suscitare nuove guerre
in Italia, ed altri aggravando forte la memoria di lui pel preparamento
di questa guerra. Quando fosse vero che Callisto ad altro non pensasse
che all'ingrandimento de' suoi nipoti, nell'amor de' quali, dicono
ch'egli era perduto[3030], avendo anche promosso alla sacra porpora
due d'essi non degni di sì riguardevole dignità, e creato _Pietro_,
altro suo nipote, duca di Spoleti, generale delle armi pontifizie,
prefetto di Roma e castellano di Sant'Angelo, uomo anch'esso pieno
di vizii, come anche furono altri suoi nipoti, per attestato d'Enea
Silvio[3031]: quando, dico io, fosse ciò vero, e le mire sue andassero
a far passare la corona di Napoli in esso Pietro suo nipote, come
scrisse il Simonetta; lodi chi può un sì fatto pontefice. E il dire
che egli potè pensare a sostener le ragioni del _re Giovanni_, fratello
del defunto Alfonso, oppur quelle di _Renato d'Angiò_, è un dir nulla,
perchè Callisto nulla mai parlò di loro; nè il re Giovanni si prese
cura alcuna di Napoli, e neppur vi potea pretendere; e l'avere il papa
esibita al duca di Milano una parte di quel regno, toglie il luogo di
credere ch'egli pensasse all'esaltazione degli Angioini.

Irritato _Ferdinando_ da quanto pubblicamente e segretamente operava
Callisto contro di lui, fu vicino a dar di piglio alle armi. Tuttavia
si ritenne, e cercò solamente di placare il papa con ambascierie e
lettere, che tuttavia niun buon effetto produssero in un pontefice,
benchè vecchio, pieno di fuoco, il quale solea dire[3032]: _Essere
proprio solamente degli uomini dappoco l'aver paura de' pericoli; e
che i pericoli sono il campo onde si raccoglie la gloria_. Ma venne
la morte a dissipar tutti questi nuvoli. Cioè nel dì 8 di agosto
(l'Infessura[3033] dice nel dì 6) mancò di vita _papa Callisto III_,
lodato dal Poggio, dal Platina e da altri, massimamente per la sua
gran liberalità verso de' poveri: con che Ferdinando restò libero
dal pericolo di una grave tempesta. Dai cardinali entrati in conclave
restò poscia eletto papa il cardinale Enea Silvio, nato in Corsignano,
distretto di Siena, alla qual terra diede, col tempo il titolo di città
e il nome di Pienza. Era egli vescovo della città suddetta sanese, e
prese il nome di _Pio II_, personaggio d'eminente letteratura, e già
celebre, non solamente per li suoi scritti, per la sua eloquenza,
erudizione e vivacità d'ingegno, ma anche per la sua abilità negli
affari del mondo, ne' quali da gran tempo fu impiegato: intorno a che
si può vedere Giovanni Gobellino ne' Commentarii di Pio II (seppur
d'essi non fu autore lo stesso Pio II), il Platina e Gian Antonio
Campano nella di lui Vita. Sommamente applaudita fu l'elezione di
quest'insigne uomo, succeduta, secondo il Platina[3034], nel dì 20
d'agosto, ovvero, come ha la storia di Siena[3035], nel dì 21; oppure
come scrivono l'Infessura e l'autore della Cronica di Bologna[3036],
nel dì 19 d'agosto, e non già nel dì 3 di settembre, come pare che
voglia il Rinaldi[3037], nel qual giorno bensì fu egli coronato nella
basilica lateranense. Altri hanno scritto[3038] nel dì 23 ovvero 27
d'agosto; intorno a che io lascerò disputar ad altri, essendo non di
meno mirabile questa discordia in un fatto sì cospicuo degli ultimi
secoli. Le prime e maggiori applicazioni di questo pontefice furono
la guerra contro al tiranno di Oriente: al qual fine intimò tosto una
dieta, da tenersi in Mantova nell'anno prossimo dagli ambasciatori
di tutta la repubblica cristiana[3039]. Per disporre a ciò anche
_Ferdinando re_ di Napoli, condiscese nel mese di ottobre ad annullar
tutti gli atti fatti dal suo predecessore contra di lui, e formare
con esso re una capitolazione ad esso lui vantaggiosa. Avea _Jacopo
Piccinino_ capitano di Ferdinando occupate, dopo la morte di papa
Callisto, le città di Assisi e Nocera, Gualdo ed altre terre. In vigore
di esso accordo furono queste dipoi restituite alla Chiesa romana,
siccome ancora la città di Benevento, già occupata dal re Alfonso.

NOTE:

[3026] Annales Placentini, tom. 20 Rer. Ital.

[3027] Giustiniani, Istoria di Genova, lib. 5. Simonetta, Vit.
Francisci Sfortiae, tom. 21 Rer. Ital.

[3028] Giornal. Napolet., tom. 21 Rer. Ital. Blondus, Surita, Fazellus,
et alii.

[3029] S. Antoninus, P. III, tit. 22.

[3030] Raynald., Annal. Eccles. Simonetta, Vita Francisci Sfortiae,
tom. 21 Rer. Italic. Surita, Pontanus, et alii.

[3031] Æneas Sylvius, Epist. 269.

[3032] Gobellin., Comment., lib. I. S. Antonin., Par. III, lib. 22,
cap. 16.

[3033] Infessur., Diar. P. XI, tom. 2 Rer. Ital.




    Anno di CRISTO MCCCCLIX. Indiz. VII.

    PIO II papa 2.
    FEDERIGO III imperadore 8.


Tale era l'ardore del pontefice _Pio II_ per promuovere l'unione de'
principi cristiani contro il nemico comune, che il rigore del verno nol
potè impedire dal mettersi in viaggio nel dì 22 di gennaio[3040] alla
volta di Mantova, scelta per luogo del congresso, a cui erano stati
preventivamente invitati. Vedesi descritto il suo viaggio dal Gobellino
e dall'autore della Cronica di Bologna[3041]. Fermossi a Perugia tre
settimane, avendo quivi ricevuto onori immensi. Passò a Siena nel dì
24 di febbraio, accolto ivi ancora con somma magnificenza da' suoi
concittadini, verso i quali volendo esercitare la sua gratitudine,
eresse in arcivescovato la chiesa di Siena. Arrivò a Firenze nel dì
25 d'aprile con gran festa di quel popolo; nel qual tempo passò a
miglior vita _Antonino arcivescovo_ di quella città, riguardevole
letterato del presente secolo, che per la santità de' suoi costumi e
delle singolari sue virtù meritò di essere registrato nel ruolo de'
santi[3042]. Prima ancora del papa era giunto a Firenze _Galeazzo Maria
Sforza_, primogenito di _Francesco duca_ di Milano, spedito con pomposo
accompagnamento di nobiltà, guardie e famiglia, affin di baciare, a
nome del padre, i piedi a sua Santità. Per onorar questo giovinetto
principe non lasciarono indietro i Fiorentini alcun solazzo e
spettacolo, anche di grande spesa: tanta era l'amicizia ed attaccamento
che essi professavano al duca. Pervenne Pio II da Firenze a Bologna
nel dì 9 di maggio, prevenuto colà dallo stesso giovane Sforza nel dì 6
d'esso mese. Fu ricevuto il papa con singolar pompa da quel popolo, e,
presentategli le chiavi della città, le restituì agli anziani. Poscia
nel dì 16 del mese suddetto, partito di là in barca, arrivò fuori di
Ferrara al monistero di Sant'Antonio, dove prese riposo sino al dì
18, in cui fece la solenne sua entrata[3043] nella città, servito da
innumerabil nobiltà, e massimamente dal signore, cioè da _Borso d'Este_
duca, il quale procurò, colla varietà e magnificenza delle feste e
degli apparati, di superar ogni altra città per dove era passato il
pontefice; giacchè dal lato di sua madre si gloriava d'essere suo
parente. Colà pervenne ancora il prelodato principe Galeazzo Maria. Fu
nel dì 24 di maggio la festa del Corpo del Signore, e volle lo stesso
pontefice far la funzione della sacra processione. Forse non s'era
mai veduta Ferrara sì luminosa per l'immensa quantità di nobili e di
popoli accorsi per vedere o per onorare il vicario di Cristo. Partitosi
poi nel dì seguente il papa, fu accompagnato con vaghi bucentori sino
ai confini del Mantovano, daddove passò a Mantova. In quella dieta
cominciò a far uso della sua eloquenza per muovere l'assemblea ad una
poderosissima spedizione contra dei Turchi, sollecitando intanto i re
e principi ad inviare colà i loro ambasciatori, che tardavano molto a
venire.

Non lieve remora a cotale impresa cominciò a provarsi per la guerra
insorta fra il _re Ferdinando_ e molti baroni del regno, i quali,
quantunque, per ordine di _papa Pio_, Ferdinando fosse stato coronato
re di Napoli dal cardinale _Latino Orsino_ nel dì 11 di febbraio in
Barletta[3044], pure avrebbono più volentieri veduto su quel trono
_Giovanni duca_ di Angiò, governatore allora di Genova a nome di
_Carlo VII re_ di Francia[3045]. Il primo a sfoderar la spada fu
_Gian-Antonio Orsino_, principe di Taranto, il più potente e ricco
principe allora del regno, a cagion di tante terre ch'egli possedeva,
e di cento mila ducati d'oro che soleva pagargli la camera regia pel
mantenimento delle sue truppe. Ossia che il re Ferdinando fosse il
primo a lasciar trasparire un mal animo verso la di lui grandezza, ed
occupasse alcune castella di lui; che il poco fa mentovato Giovanni
duca d'Angiò figliuolo del _re Renato_ movesse l'Orsino a ribellione;
oppure che esso Gian-Antonio ed altri baroni regnicoli mirassero di
mal occhio Ferdinando, principe di mente e d'animo, e più di nascita,
dissomigliante dal _re Alfonso_ suo padre: certo è che fra esso
principe di Taranto e il re Ferdinando in quest'anno si diede qualche
principio alla guerra distesamente narrata da Gioviano Pontano,
celebre letterato napoletano di questi tempi, ma che da me vien sol
toccata di passaggio. Cessò questa fra poco mercè di una convenzione,
ma non cessò l'odio conceputo da Gian-Antonio contra del re. Era,
siccome dissi, governatore di Genova pel re di Francia il suddetto
Giovanni duca d'Angiò, e credendo egli venuto il tempo di tentare
l'impresa di Napoli prima che Ferdinando si assodasse sul trono, e
tanto più perchè teneva buona intelligenza con alcuni baroni del regno;
cominciò a preparar gente e danaro[3046]. Avvertitone Ferdinando da
_Francesco duca_ di Milano, contra d'esso Giovanni suscitò _Pietro da
Campofregoso_, già doge di Genova, che si trovava mal corrisposto, e
perciò malcontento de' Franzesi, ai quali avea ceduta Genova. Questi
per terra andò all'assedio di Genova accompagnato da quelle forze che
potè raunar co' fuorusciti nel mese di febbraio. Ma dacchè si avvide
andar ben d'accordo i cittadini coi Franzesi, si ritirò a Chiavari per
aspettar tempo più propizio. E il _Villamarino_ inviato nel mare dal
re Ferdinando, accortosi anch'egli d'essersi armate dai Genovesi dieci
galee per dargli addosso, se ne ritornò indietro. Verso il fine di
agosto arrivarono a Genova dodici galee, mandate dal _re Renato_ signor
di Provenza al _duca Giovanni_ suo figliuolo, colle quali unitesi le
dieci de' Genovesi e tre loro vascelli, fecero vela, e andarono a Porto
Pisano. Allora fu che a Pietro da Campofregoso parve più propria la
occasione di assaltar Genova, rimasta alquanto sfornita di gente[3047];
e però nel dì 13 di settembre improvvisamente di notte s'accostò
alla città, e, data la scalata alle mura, vi s'introdusse con alcune
schiere de' suoi. Venuto il giorno, ancorchè si trovasse deluso dalla
conceputa speranza che quei della sua fazione si sollevassero in aiuto
suo, pur venne coraggiosamente alle mani co' Franzesi; ma vi lasciò
la vita, e quei che erano entrati, furono o morti o presi; e al resto
di sua gente, inseguita dai vincitori, toccò la stessa disavventura.
Scrive Cristoforo da Soldo[3048] che il duca di Milano avea mandato
in aiuto del Fregoso settecento cavalli sotto il comando di _Tiberto
Brandolino_, e che anch'essi andarono via sconfitti. Il Simonetta
seppe ben dissimular questo fatto. Sbrigato da questo nemico il duca
Giovanni, volò a raggiugnere la sua flotta, con animo di trasferirsi in
Calabria, dove tenea corrispondenza con _Antonio Santiglia_ marchese
di Cotrone, il quale gli avea fatto sperare lo acquisto di tutta la
Calabria. Ma _Ferdinando_, scoperto l'affare, prevenne il colpo, con
far prigione lo stesso marchese, ed essendo poi passato in Calabria a
metter l'assedio a Catanzaro, ivi lasciò morti molti de' suoi senza
potersene impadronire. Nel dì 5 d'ottobre arrivò colla sua armata
navale il duca Giovanni a Napoli. La _regina Isabella_, donna prudente,
essendo il re in Calabria, mosse il popolo alla difesa, di maniera che
Giovanni, non vedendo movimento alcuno, se non nemico, nella città, se
ne andò a Castello-a-mare del Volturno, dove fu ben ricevuto da _Marino
Marzano_, principe di Rossano e duca di Sessa, che alzò le bandiere
d'Angiò. De' suoi fatti meglio parleremo all'anno seguente.

Mentre questa briga era nel regno di Napoli, stando il pontefice _Pio
II_ in Mantova, arrivarono colà gli ambasciatori di varii principi e
di molte teste coronate; e in persona vi comparve _Francesco Sforza_
duca di Milano, menando seco un grandioso accompagnamento, e fu
accolto con distinto amore ed onore dal pontefice e da _Lodovico
marchese_ di Mantova. Per lui recitò in quella pubblica assemblea
un'orazione _Francesco Filelfo_, uno allora dei primi letterati
d'Italia, che riscosse l'ammirazione d'ognuno, e fin dallo stesso
papa, il quale nell'eloquenza latina non cedeva ad alcuno. In
questi tempi tuttavia _Federigo conte_ d'Urbino e _Jacopo Piccinino_
erano addosso a _Sigismondo Malatesta_ signore di Rimini colle male
parole[3049]. Cinquantasette castella gli aveano tolto, delle quali
ne misero a saccomano ed abbruciarono trentasette. Lo avrebbono
fors'anche ridotto agli ultimi sospiri; ma fu creduto che il Piccinino,
guadagnato sottomano con regali, non gli volesse far quel male che
potea. Sigismondo, trovandosi a mal partito, altro rifugio non ebbe
che di ricorrere a Mantova per pregare il papa d'interporsi affine
di ottenergli pace. Ossia che Pio, come vuole il Gobellino[3050],
arbitrasse egli; oppure, come ha la Cronica di Bologna, che fosse
rimesso l'affare per ordine del pontefice al duca di Milano, suocero
bensì di esso Malatesta, ma con ragione disgustato di lui: certo è
che fu pronunciato il laudo, per cui restò obbligato Sigismondo a
restituire al conte d'Urbino la Pergola ed altre terre a lui tolte,
e a pagare in varie rate al re di Napoli quaranta mila ducati d'oro
ch'egli avea truffato al re Alfonso, e di dare, per sicurezza di tal
pace, al papa in deposito la città di Sinigaglia e il vicariato di
Mondavio. Dura fu la legge, ma la necessità l'obbligò ad accomodarvisi.
Così, ricuperate le sue castella, ebbe pace, ma pace comperata ben
cara. Merita _Poggio dei Bracciolini_ Fiorentino, segretario di quella
repubblica, e letterato insigne di questi tempi, che si faccia menzione
della sua morte, accaduta nell'anno presente a dì 30 di ottobre[3051],
con lasciar dopo di sè molte opere e gran nome. Mancò pure di vita
in Napoli _Gianozzo Manetti_, parimente Fiorentino, letterato non
inferiore all'altro per la sua molta dottrina e cognizione delle lingue
ebraica, greca e latina.

NOTE:

[3034] Platina, Vita Pii II.

[3035] Thomas, Histor. Senen., tom. 20 Rer. Ital.

[3036] Cronica di Bologna, tom. 18 Rer. Ital.

[3037] Raynaldus, Annal. Eccles.

[3038] Ammirati, Istor. Fiorent.

[3039] Raynaldus, Annal. Ecclesiast. Gobellinus, Comment. Platina, Vita
Pii II.

[3040] Gobellin., Platina, et Raynaldus, Annal. Eccles.

[3041] Cronica di Bologna, tom. 18 Rer. Ital.

[3042] Ammirati, Istor. Fiorent., lib. 23.

[3043] Gobellinus, Comment., lib. 2. Cronica di Ferrara, tom. 24 Rer.
Ital.

[3044] Istor. Napolet., tom 23 Rer. Ital.

[3045] Giornal. Napol., tom. 21 Rer. Ital.

[3046] Giustiniani, Istor. di Genova, lib. 5. Simonetta, Vita Francisci
Sfortiae, lib. 26, tom. 21 Rer. Ital.

[3047] Cronica di Bologna, tom. 18 Rer. Ital.

[3048] Cristoforo da Soldo, Ist. Brescian., tom. 21 Rer. Italic.

[3049] Cronica di Bologna, tom. 18 Rer. Ital.

[3050] Gobel., Comment., lib. 3.




    Anno di CRISTO MCCCCLX. Indiz. VIII.

    PIO II papa 3.
    FEDERIGO III imperadore 9.


Continuando il buon _papa Pio II_ il suo soggiorno in Mantova, impiegò
tutto il suo zelo per l'esecuzione del suo disegno intorno all'unione
dei principi cristiani, gli ambasciatori de' quali erano concorsi a
quella dieta[3052]. Quei di Firenze, Siena, Genova e Bologna promisero
soccorsi. _Borso duca_ di Modena e signor di Ferrara chiaramente
esibì trecento mila ducati d'oro. I Veneziani anche essi si mostrarono
pronti a far guerra, ma voleano il comando dell'armata e delle genti
degli altri principi. Più larghe erano le offerte del _re Ferdinando_,
sennonchè egli si trovava involto in una pericolosa guerra col _duca
d'Angiò_ e coi suoi baroni. Nulla si potè ottener dalla Francia. Poco
ancora potea sperarsi dalla Germania, perchè, per la morte di _Ladislao
re_ d'Ungheria e di Boemia, _l'imperador Federigo_, pretendendo a
quei regni, pensava più a sè stesso che ai Turchi. Cosa promettesse
_Francesco duca_ di Milano non apparisce. I fatti fecero vedere che
i suoi molti colloquii col papa furono di aiutare il re Ferdinando,
e non già di guerreggiare in Levante. Furono nondimeno nella dieta di
Mantova stabiliti varii punti intorno al formare una possente flotta
per mare e un poderoso esercito per terra da inviare contro ai Turchi:
tutte belle disposizioni, le quali dove andassero a terminare, non
tarderemo a vederlo. Ciò fatto, senza badare al rigore del verno, mosse
da Mantova il pontefice Pio nella metà di gennaio, ed arrivò a Ferrara
nel giorno 17[3053], servito sempre nel viaggio per Po dal _duca Borso_
con apparato di festa anche maggiore del precedente. Nel dì 22 arrivò
a Bologna, e di là poi passò a Siena, dove si fermò sino al dì 1 di
settembre: nel qual tempo andò ai bagni di Macerata e di Petriolo. Egli
era maltrattato dalla gotta, e si facea portar dagli uomini in lettiga.
Perchè vedea _Sigismondo Malatesta_, uomo torbido e malcontento della
pace fatta, prese al suo soldo _Lodovico Malvezzo_[3054], condottiere
di ottocento cavalli e ducento fanti. E non il prese indarno, perchè
Sigismondo nel novembre ruppe la guerra alla Chiesa, e andò all'assedio
di Castello Moro; ma ne fu cacciato con suo disonore da esso Malvezzo.

Cresceva intanto l'incendio della guerra nel regno di Napoli. Già
_Marino Marzano_ principe di Rossano e duca di Sessa vedemmo che
s'era congiunto con _Giovanni duca_ d'Angiò, ossia di Lorena[3055].
Altrettanto fecero _Antonio Caldora_ e gli altri Caldoreschi molto
potenti nello Abbruzzo, e _Pier Giovanni Cantelmo_ duca di Sora,
e _Niccola conte_ di Campobasso. Penetrato poi il duca Giovanni in
Abbruzzo, trovò ubbidiente a' suoi cenni la città dell'Aquila. Intanto
dal servigio di Ferdinando si levò ancora _Ercole Estense_, fratello
del duca Borso, e colla sua brigata si gettò nel partito dell'Angioino,
aprendogli le porte la città di Nocera dei Pagani. Ma quello che
maggiormente rinforzò l'esercito del duca Giovanni fu la venuta al suo
soldo di _Jacopo Piccinino_, già staccato dal servigio degli Aragonesi,
sì perchè egli era gran capitano d'armi, e sì ancora perchè seco trasse
un buon corpo di soldatesche[3056]. Partitosi egli da Cesena sul fine
di marzo, per la marca d'Ancona andò in Abbruzzo, accrescendo con ciò
l'animo agli Angioini, in poter dei quali vennero dipoi Foggia, San
Severo, Manfredonia e molte altre terre. Allora fu che _Gian-Antonio
Orsino_ principe di Taranto, levandosi la maschera, si dichiarò del
partito angioino, ed unì col duca le sue forze, che erano ben molte.
Con tale prosperità camminavano gli affari del duca; e già pareva
ch'egli fosse per far balzare dal trono il re Ferdinando. Ricorse il
re ai Veneziani e Fiorentini, ma niun di essi volle prendere impegno
alcuno in favore di lui. Il solo _papa_ e _Francesco duca_ di Milano
furono in suo aiuto. La maggior apprensione che si avesse lo Sforza
dopo l'acquisto dello Stato di Milano, fu sempre quella dei Franzesi,
per le pretensioni del duca d'Orleans al ducato di Milano, a cagione di
_Valentina Visconte_. Mal volentieri si vedeva egli vicino esso duca
di Orleans, padrone della città d'Asti. Gli stava anche sul cuore il
dominio di Genova dato al re di Francia. Se fosse riuscito in oltre a
Giovanni duca d'Angiò di conquistare il regno di Napoli, tanta potenza
dei Franzesi in Italia potea far tremare un duca di Milano[3057].
Perciò Francesco Sforza diede circa due mila cavalli a _Buoso Sforza_
suo fratello nel marzo di quest'anno, con ordine di andare ad unirsi
con _Alessandro Sforza_ signore di Pesaro suo fratello, e col conte
Federigo d'Urbino, per impedire il passaggio del _Piccinino_ alla volta
del regno di Napoli. O non vollero, o non poterono essi tagliargli la
strada; e però gli tennero dietro per la Marca, e, giunti anche essi
in Abruzzo cominciarono a far guerra alle terre di _Giosia Acquaviva_.
Non meno del duca di Milano avea i suoi motivi _Pio II_ pontefice
d'assistere al re Ferdinando in sì grave bisogno; nè egli potea
sofferire i Franzesi, tanto più che negato gli aveano ogni sussidio
contro dei Turchi. Pertanto inviò a Ferdinando in soccorso _Simonetto
da castello di Piero_, e _Rinaldo Orsino_, con molte squadre di
cavalleria. In questi tempi, volendo il re Ferdinando tirare nel suo
partito _Marino duca_ di Sessa, si lasciò condurre ad un abboccamento
con lui, accompagnato da due soli compagni. Era venuto il duca con due
altri per assassinarlo; ma egli così ben seppe difendersi colla spada,
ch'ebbero tempo i suoi d'accorrere e di ripulsare i traditori.

Col pontifizio rinforzo esso re Ferdinando uscì dipoi in campagna,
e giacchè il duca d'Angiò col principe di Taranto era coll'esercito
suo pervenuto sino a Nola, andò a trovarlo, e fu a fronte dei
nemici al fiume Sarno sul principio di luglio. Siccome superiore di
forze, gli avea già ridotti a tale che li potea vincere colla fame.
Ma da giovanile baldanza mosso, contuttochè Simonetto e gli altri
saggi capitani il dissuadessero, volle dar loro battaglia nel dì 7
di luglio[3058]. Andò in isconfitta tutta l'armata sua; Simonetto
vi lasciò la vita; moltissimi furono gli uccisi, più i prigioni.
Ferdinando con soli venti cavalli si ritirò salvo a Napoli[3059]. Ma,
ritrovandosi senza danari, non ebbe scrupolo la _regina Isabella_,
sua moglie saggia, di andare colla bussola in mano per Napoli cercando
come per limosina soccorso; e con ciò raccolse una somma d'oro, tanto
che il re si rimise alquanto in arnese. Ma quella vittoria si tirò
dietro favorevoli conseguenze pel duca di Angiò. Nola col circonvicino
paese se gli diede. _Roberto conte_ di San Severino, e il duca di
San Marco, con gli altri della casa di San Severino, non potendo di
meno, vennero alla di lui ubbidienza. Così parimente fece Cosenza in
Calabria, a riserva della rocca; e Castellamare in Terra di Lavoro, e
moltissime altre terre e baroni del regno, di modo che a poco oramai si
stendeva la signoria del re Ferdinando. Se il duca d'Angiò marciava a
dirittura a Napoli, fu comune credenza che vi avrebbe messo dentro il
piede, perchè neppur ivi mancava a lui una grossa fazion d'Angioini.
Ma il principe di Taranto, che non volea finir sì presto la guerra,
si oppose, e condusse il duca contro d'alcune terre e baroni tuttavia
disubbidienti[3060]. In Napoli poi col tempo fu detto che la _regina
Isabella_, nipote di esso principe di Taranto, vestita da zoccolante,
fosse ita a trovarlo, e, gittatasi a' di lui piedi, il pregasse, che
giacchè l'avea fatta regina, la lasciasse anche morire regina; e che
egli perciò menasse a spasso da lì innanzi il duca d'Angiò. Non andò
molto che anche a San Fabiano in Abbruzzo _Jacopo Piccinino_ venne
alle mani con _Alessandro Sforza_ e col conte d'Urbino nel dì 27 di
luglio[3061]. Fu quella una sanguinosa ed ostinata battaglia, che durò
dalle venti ore del giorno sino alle tre della notte, con gran perdita
di cavalli da amendue le parti, ma maggiore da quella di Alessandro, il
quale nella stessa notte tacitamente levò il suo campo, e si ridusse in
salvo. Non restando dunque oppositore in quelle contrade, al Piccinino
cadde in pensiero di far guerra al papa, per distorlo dalla lega col
re _Ferdinando_. Calò dunque nell'autunno nel territorio di Rieti,
dove prese alcune terre degli Orsini. _Jacopo Savello_, che molte
altre ne possedeva nella Sabina, s'accordò tosto con lui. Per questa
novità s'empiè di terrore Roma stessa. Di ciò avvisati _Alessandro
Sforza_ e _Federigo conte_ d'Urbino, valicato l'Apennino, sen vennero
su quel di Norcia; e l'arrivo loro servì a fare che ritornasse Jacopo
Piccinino colle sue milizie a svernare in Abbruzzo. Tuttavia il papa
pregò _Francesco Sforza_ duca di Milano d'inviargli alquante delle sue
truppe per maggior sua sicurezza. Aveva anche lo stesso duca spedito al
re Ferdinando, dopo la rotta di Sarno, oltre a buona somma di denaro
due mila cavalli ben in punto, e mille fanti, coi quali e colle sue
truppe ricuperò molti luoghi intorno a Napoli, fece tornare alla sua
divozione i Sanseverineschi, e riebbe la ricca città di Cosenza, capo
della Calabria, che fu barbaricamente allora messa tutta a sacco. Per
guadagnare alla parte sua _Roberto da San Severino_, il re Ferdinando
gli diede il principato di Salerno, con ispogliarne _Felice Orsino_.
Gran tribolazione patì in questo anno Venezia per cagion della peste,
la quale, aiutata dalla negligenza degl'Italiani d'allora, troppo
spesso s'introduceva nelle città, e dall'una passava alla altra
con facilità mirabile. Nota parimente il Sanuto[3062] che in questi
tempi la mirabil arte della stampa fu portata a Venezia, e cominciò a
diffondersi a poco a poco anche per l'altre città italiane.

NOTE:

[3051] Vita Poggii, tom. 20 Rer. Ital.

[3052] Gobell., Comment., lib. 3. Raynaldus, Annal. Eccles.

[3053] Cronica di Ferrara, tom. 24 Rer. Ital.

[3054] Cronica di Bologna, tom. 18 Rer. Ital.

[3055] Simonetta, Vita Francisci Sfortiae, lib. 26, tom. 21 Rer. Ital.
Jovianus Pontanus. Giornal. Napolet., tom. 21 Rer. Ital. Gobellinus, et
alii.

[3056] Cronica di Bologna, tom. 18 Rer. Italic.

[3057] Simonetta, Vita Francisci Sfortiae, lib. 27, tom. 21 Rer. Ital.

[3058] Cristoforo da Soldo, Ist. Bresciana, tom. 21 Rer. Ital.

[3059] Tristan. Caracciol., Opusc., tom. 22 Rer. Ital.

[3060] Giornal. Napolet., tom. 21 Rer. Ital.

[3061] Cronica di Bologna, tom. 18 Rer. Ital.




    Anno di CRISTO MCCCCLXI. Indiz. IX.

    PIO II papa 4.
    FEDERIGO III imperadore 10.


Io non so come il Rinaldi[3063] ed altri storici riferiscano sotto
il precedente anno la rivoluzione di Genova, che certamente avvenne
nell'anno presente. Per le gravezze smoderate che andavano mettendo
i Franzesi a quella città, erano essi venuti in odio a non pochi;
oltre a ciò la plebe non sapea digerire che il peso principale delle
contribuzioni fosse a lei addossato, con goderne intanto esenzione
molti dei nobili e dei più ricchi. Forse anche un segreto vento spirava
dalla parte dell'accorto duca di Milano, a cui dispiaceva quel nido
di Franzesi. Ora nel dì 9 di marzo la plebe si levò a rumore, e crebbe
nella notte il tumulto, con essersi fatta nel giorno seguente tal massa
di gente armata, che il luogotenente regio, trovandosi senza forze da
poter resistere alla moltitudine, si ritirò nel castelletto. Entrarono
allora in Genova _Paolo Fregoso_ arcivescovo e _Prospero Adorno_,
amendue seguitati da una copiosa frotta di villani armati, i quali
forzarono gli altri Franzesi a ritirarsi anche essi nel castelletto.
Seguì poi gran discordia tra i Fregosi e gli Adorni. Furono spinti
parecchi di essi fuor di città; ma, accordati fra loro, venne dipoi
eletto doge di Genova _Prospero Adorno_. Dopo di che si diedero a
vigorosamente assediare il castelletto, e ricorsero per soccorso a
_Francesco Sforza_ duca di Milano, il quale aspettava a mani giunte
l'occasione di cacciare di colà i Franzesi; nè si fece molto pregare
ad inviar loro più migliaia di fanti, ed insieme una grossa somma
di danaro, nutrendo fin d'allora la speranza d'impadronirsi egli di
quella città. L'arcivescovo Paolo fu, per sospetti insorti, obbligato a
ritirarsi; ma perchè giunsero nuove che Carlo re di Francia inviava sei
mila combattenti contra di Genova per terra, e il _re Renato_ signor
della Provenza incamminava anch'egli a quella volta sette galeazze
piene di gente; il duca di Milano fece tornar l'arcivescovo a Genova,
mandò rinforzo di nuova pecunia, ed operò che _Marco Pio_ signor di
Carpi con sua brigata marciasse in aiuto de' Genovesi. Arrivarono
finalmente per terra e per mare i Franzesi, e v'era in persona lo
stesso re Renato. Non seppero servirsi del tempo: altrimente potevano
sulle prime entrare in Genova. Assediarono dunque la città, e seguirono
varii assalti e molti combattimenti, con difendersi valorosamente il
doge, l'arcivescovo e i cittadini, aiutati dagli Sforzeschi, finchè
nel dì 17 di luglio[3064], mentre si faceva una general battaglia da
ambe le parti, arrivati a Genova tre capitani dello Sforza, cioè _Carlo
Cadamosto _da Lodi, _Giorgio Dalmatino_, soprannominato Targhetta,
e _Niccolò Epirota_, i quali fecero credere imminente l'arrivo d'un
gagliardo rinforzo di gente, inviato dal duca dì Milano; proruppero in
sì alte voci d'allegrezza i Genovesi, gridando: _Viva Sforza, viva il
duca_, che i Franzesi atterriti diedero tosto a gambe. Furono inseguiti
dal furioso popolo di Genova, e parte da esso e parte dai contadini,
fama fu che ne restassero uccisi più di due mila e cinquecento[3065],
fra' quali circa cento cavalieri a speroni d'oro: il Filelfo ed
altri dicono fin quattro mila; e ciò perchè i Franzesi, allora gente
bestiale, non davano quartiere agli Italiani, e però dagl'Italiani
furono pagati della stessa moneta. Vi restarono non di meno anche
moltissimi d'essi prigioni. Dopo cotal vittoria insorse nuovamente lite
tra gli Adorni e Fregosi. Prevalendo gli ultimi, toccò a _Prospero
Adorno_ d'uscir di città, e di perdere il governo. Col consentimento
dell'arcivescovo fu eletto doge _Spineta Fregoso_ suo cugino; ma da lì
a poco entrato in Genova con molti armati _Lodovico Fregoso_, già stato
doge di quella città, si fece eleggere di nuovo doge coll'abbassamento
di Spineta. Questi ottenne il possesso del castelletto dal _re Renato_,
il quale se ne tornò a Savona, tuttavia ubbidiente a lui, e poscia
a Marsilia, portando seco una gran doglia per un'impresa così mal
terminata. Venne poi a morte nel dì 22 di luglio _Carlo VII_, glorioso
re di Francia, e però dalla di lui collera e vendetta rimasero liberi
i Genovesi. Succedette in quel regno _Lodovico XI_, suo primogenito,
principe d'umore strano, stato finora in discordia col padre.

Per conto del regno di Napoli, appena coll'arrivo della primavera
poterono uscire in campagna gli emuli principi, che tutti furono in
armi. In quattro luoghi era nell'anno presente la guerra. _Sigismondo
Malatesta_, acconciatosi con _Giovanni duca _d'Angiò, facea guerra al
papa. Era questi tenuto in briglia da _Lodovico Malvezzo_ e da _Pier
Paolo de' Nardini_[3066]. Furono amendue assaliti nel dì 2 di luglio a
Castello Leone dal Malatesta, e durò la zuffa ben cinque ore. Ebbero la
peggio le truppe pontifizie, e vi morì il Nardini; il Malvezzo vi perdè
tutto il credito, perchè non avea la gente che era obbligato a tenere,
e Sigismondo rimase padrone del campo. Se non fuggiva _Bartolomeo_
vescovo di Corneto, commissario del papa con quattro squadre di
genti d'armi a Rocca Contrada, forse era differente il fine di quella
battaglia. Misesi poi Sigismondo a' dì 19 di luglio in viaggio per
passare in Abbruzzo ed unirsi col conte _Jacopo Piccinino_; ma, udito
che il papa mandava _Napolione Orsino_ con assai gente nella Marca,
se ne tornò indietro alla difesa del proprio paese. Intanto non si
può esprimere che sdegno ed odio concepisse il pontefice Pio contra
d'esso Sigismondo; e però diede mano alle scomuniche, e sottopose
all'interdetto tutte le di lui città e terre, e il fece dipignere qual
traditore per gli Stati della Chiesa. Altra guerra fu nella Sabina,
perchè s'erano ribellati i Savelli. Ma inviato ai loro danni _Federigo
conte_ d'Urbino colle milizie pontifizie, ridusse nel mese di luglio
_Jacopo Savello_ alla necessità di chiedere accordo, e l'ottenne.
Guerreggiava nei medesimi tempi in Abbruzzo _Jacopo Piccinino_, ed avea
messo il campo ad un castello. Accorsero in quelle parti _Alessandro
Sforza_ e _Matteo da Capoa_ per dargli soccorso, e scontratisi per
accidente in viaggio con _Antonio Caldora_, che colle sue genti andava
ad unirsi al Piccinino gli diedero una rotta: lo che fu cagione, che
esso Piccinino, levatosi da quell'assedio, cavalcasse verso il contado
dell'Aquila. Ma tenendogli dietro Alessandro e Matteo, tanto fecero
che il ridussero ad uscire d'Abbruzzo. Se n'andò egli a trovare il
duca d'Angiò e il principe di Taranto, che allora si trovavano in
Puglia. Poco mancò che non prendesse piede la discordia insorta fra
il _pontefice Pio_ e il _re Ferdinando_ in questi tempi. La città di
Terracina era allora sotto il dominio di Ferdinando. Fece rumore quel
popolo, e Pio II mandò a prenderne il possesso. Acquistò ancora il
conte d'Urbino molte terre nel regno di Napoli; e strano parve che le
prendesse a nome del papa, il quale veramente le ritenne in suo potere.
Fece il re Ferdinando molte doglianze per questi atti; ma sì grave era
il bisogno che egli avea dell'assistenza papale nel lubrico suo stato,
che gli convenne sagrificar questi piccioli interessi al maggiore.
Infatti Pio II gl'inviò un possente soccorso di gente sotto il comando
di Antonio suo nipote, figliuolo d'una sua sorella, adottato nella casa
Piccolomini. E perciocchè esso Pio non volea essere da meno degli altri
papi che aveano già cominciato, e seguitarono poi lungo tempo, a tenere
per uno dei lor principali pensieri e desiderii quello d'ingrandire
a dismisura i lor nipoti, dopo aver egli investito di varie terre
della Chiesa questo suo nipote, procurò che anche il re Ferdinando il
promovesse a gradi più alti[3067]. Ora, dopo avergli data esso re in
moglie Maria sua figliuola bastarda, nel dì 27 di maggio il dichiarò
ancora duca d'Amalfi e gran giustiziere del regno; e cavalcando per
Napoli il tenne a' fianchi, con far portare davanti a lui un'insegna e
un pennone. A lui parimente nell'anno 1465 donò la contea di Celano.

Coll'esercito suo uscì bensì _Ferdinando_ in campagna, ma non avrebbe
forse potuto resistere al duca d'Angiò e al principe di Taranto, che,
colla giunta delle truppe del Piccinino, già erano superiori di forze,
e il tennero anche come assediato in Barletta per alquanti giorni,
se _Alessandro Sforza_ non fosse anche egli arrivato colla sua gente
a rinforzarlo. In oltre eccoti all'improvviso sbarcare a Trani, ed
impadronirsi di quella città _Giorgio Castriota_ appellato Scanderbech,
potente signore in Albania, e celebre per le vittorie riportate contro
ai Turchi, che con circa ottocento bravi cavalieri venne in aiuto del
re Ferdinando. La venuta di questo principe, che lasciava la guerra
contro il comune nemico, allora minacciante i suoi Stati, per correre
a quella del regno di Napoli, diede occasione a molti di sparlare di
papa Pio: quasi che tutti i suoi movimenti per incitare i cristiani
a militare in Oriente, e per raccogliere tanta copia di danaro con
decime ed indulgenze da tutta la cristianità, andassero poi a finire
in una guerra contra dei Franzesi, per sostenere la corona sul capo
a Ferdinando. Certamente l'autore della Cronica di Bologna[3068] con
poco vantaggio parla del danaro ammassato per far guerra ai Turchi, che
fu poi dissipato in altro uso. Coi rinforzi suddetti il re Ferdinando
campeggiò per qualche tempo; assediò Gesualdo, e, dopo non so quanti
giorni, in faccia ai nemici se ne impadronì; e andato anche sotto
Nola, non solamente l'ebbe a patti, ma condusse anche ai suoi servigii
il _conte Orso Orsino_, che v'era di guarnigione, e con esso lui la
sua gente ancora, con che terminò la campagna[3069]. Avea il papa
scomunicato chiunque seguitava il partito angioino. Nè si dee tacere
che il medesimo pontefice, oltre all'aver canonizzata in quest'anno
santa Caterina da Siena, fece anche nel dicembre una promozione
di cardinali, tutti persone di merito, fra i quali merita d'essere
menzionato _Jacopo Ammanati_ Lucchese, appellato il cardinal di Pavia,
perchè vescovo di quella città, uomo di rara letteratura e di singolar
prudenza, come ne fan fede le sue lettere stampate.

NOTE:

[3062] Sanuto, Istor. Venet., tom. 22 Rer. Ital.

[3063] Raynaldus, Annal. Eccles. Simonetta, Vita Francisci Sfortiae,
tom. 21 Rer. Ital. Cristoforo da Soldo, Istor. Bresc., tom. eod.
Giustiniani, Istor. di Genova, ed altri.

[3064] Cronica di Bologna, tom. 18 Rer. Ital. Gobellin., Comment., lib.
5.

[3065] Cristoforo da Soldo, tom. 21 Rer. Ital.

[3066] Simonetta, Vit. Francisci Sfortiae, lib. 28, tom. 21 Rer. Ital.
Cronica di Bologna, tom. 18 Rer. Ital. Gobellin., Comment., lib. 5.

[3067] Istor. di Napoli, tom. 23 Rer. Ital.

[3068] Cronica di Bologna, tom. 18 Rer. Ital.

[3069] Raynald., Annal. Eccles.




    Anno di CRISTO MCCCCLXII. Indizione X.

    PIO II papa 5.
    FEDERIGO III imperadore 11.


S'era incominciato nell'anno precedente a scomporre la sanità di
_Francesco Sforza_ duca di Milano[3070], e i più dubitavano che già si
fosse formata l'idropisia, da cui non potesse guarire. Andò, come suol
avvenire, tanto innanzi la fama di sua malattia, che sul principio di
questo anno si spacciò come accaduta la sua morte, o almeno che fosse
vicino a quell'ultimo passo. Corse questa diceria per tutta l'Europa,
e a distruggerla vi volle ben molto. Fu essa cagione che i contadini
del Piacentino, pretendendosi smoderatamente aggravati di taglie e
d'imposte dal duca, e credendolo già morto, si sollevarono nel dì 25
di gennaio[3071]. Circa sette mila d'essi nel dì 29 entrarono nella
città, e con esso loro si unì la plebe della medesima Piacenza. Era ivi
governator dell'armi _Corrado Fogliano_, fratello uterino del duca,
il quale addormentò e burlò quei forsennati, con sottoscrivere tutti
quanti i capitoli ch'essi addimandarono, cosicchè li fece desistere dal
ribellare la città contro del duca. Venute poi alcune squadre di genti
d'armi a Piacenza, maggiormente fermarono l'empito d'essi villani.
Tuttavia, continuando essi nel loro ammutinamento, nel dì 5 di maggio
giunse Donato Milanese colle genti del duca, e, data loro battaglia,
li disfece, colla morte e prigionia di moltissimi, de' quali furono
impiccati i più colpevoli. Fu preso il _conte Onofrio_ Anguissola,
che s'era fatto lor capo, e condannato a perpetua carcere. Per questa
rivoluzione gran gente si partì da quel territorio, che perciò rimase
in cattivissimo stato. Anche il conte _Tiberto Brandolino_, che
era stato mandato a Piacenza per que' rumori nel dì 2 di febbraio,
chiamato poi a Milano, fu messo in dura prigione per ordine del duca,
imputato d'aver tenuta mano coi contadini sollevati, e che essendo
già in accordo col _duca d'Angiò_ e con _Jacopo Piccinino_, fosse
per fuggirsene alla lor parte. Era valentissimo condottier d'armi, ma
dicono ancora che non avea pari nella crudeltà. Questi poi nel dì 12
di settembre per disperazione si tagliò nelle carceri la gola, seppure
altri non l'aiutò a terminare la vita. Intanto il duca Francesco per
la sua buona complessione si riebbe dalla temuta idropisia, in maniera
nondimeno che non riacquistò più il solito buon colore del volto, nè
la primiera agilità delle membra. Si applicò poi col vigore di prima a
sostener gl'interessi del re Ferdinando, che si trovavano tuttavia in
mala positura, per mancanza spezialmente di pecunia, quantunque sì il
papa che il duca pagassero puntualmente le rate pattuite.

Sul principio della state del presente anno[3072] il _principe
di Taranto_ e _Jacopo Piccinino_ assediarono Giovenazzo, e colla
artiglieria forzarono alla resa quella terra. Coll'uso della stessa
forza conquistarono Trani e Barletta. Non poterono già vincere Ariano;
e intanto s'impossessò il _duca Giovanni_ di Manfredonia e de' luoghi
circonvicini, per lo che le di lui genti continuarono le scorrerie
e i saccheggi per la Puglia, finattantochè unitosi il re Ferdinando
con _Alessandro Sforza_ condottiere delle armi sforzesche, andò
coll'esercito suo ad accamparsi un miglio lungi da Troia. Quivi ancora,
stando a fronte le armate nemiche, nel dì 18 d'agosto si venne ad
un general fatto d'armi. Dalle tredici ore sino alle diciannove durò
l'aspro combattimento, e in fine, rovesciati, gli Angioini si diedero
precipitosamente alla fuga. Per loro fu un gran sussidio la vicina
città di Troia, dove i più si rifugiarono. Non si potè frenare la
cupidigia dei vincitori soldati, che non si sbandassero e corressero
a spogliare il campo e i tesori delle tende nemiche; lo che osservato
dal Piccinino, che stava sulle mura di Troia, prese animo per uscir
di nuovo contro i dispersi bottinatori, riuscendogli di ricuperar
molti dei prigioni, e di uccidere o mettere in fuga assaissimi de'
nemici. Più avrebbe fatto, se il re Ferdinando ed Alessandro, raunate
alcune squadre di cavalleria, non l'avessero respinto entro la città.
Tuttavia restò così indebolito per questa rotta l'esercito angioino,
che Giovanni d'Angiò e il Piccinino nella seguente notte, lasciato un
buon presidio in Troia, si ritirarono a Nocera, Manfredonia e Trani.
Venne poscia in potere di Ferdinando Orsara; e la città di Troia per
ripiego trovato si diede ad _Ippolita_, e non già ad _Isotta_, come
ha il Gobellino[3073], figliuola del duca di Milano, destinata moglie
d'Alfonso figlio del re. Trovossi in essa abbondante massa di roba,
lasciata dai fuggitivi nemici, e furono presi cinquecento cavalli.
Foggia, San Severo, Ascoli ed altre terre tornarono all'ubbidienza
del re. Maggiormente ancora si abbassò da lì innanzi lo stato
del duca d'Angiò[3074]; imperocchè l'accorto _re Ferdinando_ poco
stette a spedir messi al vecchio principe di Taranto suo zio, cioè
a _Gian-Antonio Orsino_, che con umili parole e proteste di non mai
interrotto affetto il pregarono di pace, ben conoscendo il re, che
se si staccava dal duca d'Angiò, questo potente signore, il qual solo
co' suoi danari tenea in buona lena il contrario partito, non poteano
durarla lungo tempo i suoi nemici. Tanto seppero dire quei messi, che
si ridusse il principe nel dì 13 di settembre[3075] ad abbracciare dal
canto suo la pace col papa, col re e col duca di Milano. Rapportati si
veggono dal Gobellino gli articoli di quella capitolazione. Per essa
quanto migliorò la fortuna e crebbe l'allegrezza del _re Ferdinando_,
altrettanto rimasero sbigottiti il _duca d'Angiò, Jacopo Piccinino_ e
_Sigismondo Malatesta_.

Ed appunto il Malatesta ci chiama ad accennar ciò che gli avvenne
nell'anno corrente. Aveva egli raunato un bel corpo d'armata con
pensiero di trasferirsi in Abbruzzo per le continue istanze del
duca d'Angiò e del Piccinino[3076]. Si mise anche in viaggio, ed era
pervenuto nella Marca a Monte Olmo, quando due nuove il fecero tornare
indietro. L'una fu che _Federigo_ conte di Montefeltro e d'Urbino,
_Napolione Orsino_ e _Matteo da Capoa_, capitani del papa, venivano
con assai gente ai danni de' suoi Stati. L'altra che da alcuni
traditori gli si prometteva l'acquisto di Sinigaglia, qualora si
fosse presentato colla sua armata sotto quella città. In fatti corse
egli a Sinigaglia[3077], e cominciò a batterla colle artiglierie; e
quantunque colà giugnesse anche l'esercito pontificio, ed assicurasse
que' cittadini del soccorso, pure per maneggio de' congiurati non meno
la città che la rocca si diedero a Sigismondo. Ma non volendo egli
essere quivi assediato, nella notte precedente al dì 14 d'agosto ne
uscì colle sue genti per ridursi a Mondolfo sulle sue terre. Non fu
sì occulto il suo movimento, che nol sapessero i capitani papalini, i
quali, messe in armi le lor soldatesche, sul far del giorno gli diedero
addosso e lo sconfissero, inseguendolo fin sulle porte di Mondolfo,
e facendo prigionieri circa mille e cinquecento cavalli, e fra gli
altri _Gian-Francesco Pico_ dalla Mirandola, che era ito ad unirsi ad
esso Malatesta con ottocento cavalli. Si prevalsero di questa vittoria
i capitani del pontefice, perchè non passò il mese di settembre che
presero l'intero vicariato di Fano, ossia Mondavio, Mondaino, Santo
Arcangelo, Verucchio, ed altre assaissime terre; in una parola quasi
tutto il contado di Rimini. Se ne andò Sigismondo per mare in Abbruzzo
a chiedere soccorso al duca Giovanni e a Jacopo Piccinino; ma ritrovò
che essi abbisognavano anche più di lui di soccorso; e però, beffato
della espettazione sua, se ne ritornò a provvedere il meglio che potè
ai proprii bisogni. In Venezia diede fine in quest'anno al vivere suo
il doge _Pasquale de' Malipieri_ nel dì 5 di maggio[3078], e venne da
lì a pochi giorni, cioè nel dì 12, in sua vece eletto doge _Cristoforo
Moro_, che era procurator di San Marco. Tra Corneto e Cività Vecchia in
quest'anno nelle montagne della Tolfa fu scoperta una miniera di allume
di rocca, da cui venne da lì innanzi un gran profitto alla camera
pontificia. Vaghi sempre in addietro i Genovesi di mutar governo, e
sempre fra loro discordi[3079], ebbero nell'anno presente delle novità.
_Lodovico da Campofregoso_ doge fu cacciato dal trono e dalla città, e
nel dì 14 di maggio _Paolo Fregoso_, ambizioso arcivescovo di quella
città, si fece proclamar doge; ma non giunse al fine d'esso mese,
che fu detronizzato. Per la terza volta nel dì 8 di giugno tornò ad
essere doge _Lodovico Fregoso_. A tutti questi movimenti stava attento
_Francesco Sforza_ duca di Milano, uomo di fina accortezza; e siccome
egli amoreggiava da gran tempo quella ricca e potente città, cominciò
di buon'ora a preparare i mezzi per ottenerne il fine. Il primo passo
fu quello di non irritare _Luigi XI_ re di Francia, che manteneva le
sue pretensioni sopra Genova. Tanto maneggiò che ottenne da esso re
la rinunzia di quelle ragioni in favor suo: nella qual occasione si
esibì di far prendere in moglie a _Galeazzo Maria_ suo primogenito
una principessa di soddisfazione del re[3080]. Venuto a notizia di
_Lodovico Gonzaga_ marchese di Mantova questo trattato, se ne chiamò
molto offeso, perchè, essendo già seguiti gli sponsali fra una sua
figliuola ed esso Galeazzo Maria, si trovava aspramente burlato dal
duca. Da ciò venne ch'egli s'unì co' Veneziani, dai quali fu preso per
lor generale di Terra ferma.

NOTE:

[3070] Simonetta, Vit. Francisci Sfortiae, lib. 28, tom. 21 Rer. Ital.

[3071] Ripalta, Annal. Placent., tom. 20 Rer. Ital.

[3072] Simonetta, Vit. Francisci Sfortiae, lib. 29, tom. 21 Rer. Ital.

[3073] Gobel., Comment., lib. 10.

[3074] Cristoforo da Soldo, Istoria Bresc., tom. 21 Rer. Ital.

[3075] Cronica di Bologna, tom. 18 Rer. Ital.

[3076] Gobellin., Simonetta, et alii.

[3077] Cronica di Bologna, tom. 18 Rer. Ital.

[3078] Sanuto, Istor. Venet., tom. 22 Rer. Ital.

[3079] Giustiniani, Istor. di Genova, lib. 5.

[3080] Cronica di Bologna, tom. 18 Rer. Ital.




    Anno di CRISTO MCCCCLXIII. Indiz. XI.

    PIO II papa 6.
    FEDERIGO III imperadore 12.


Erasi ridotto, dopo la rotta ricevuta a Troia, il duca _Giovanni
d'Angiò_ in molte angustie per mancanza di danaro[3081], nè _Jacopo
Piccinino_, che faceva bensì la figura di suo capitano, ma era infatti
padrone del medesimo duca, sapea come fornire al bisogno. Insorse lite
fra _Rogerotto conte_ di Celano e _Cobella_ sua madre. Ricorse il
primo al Piccinino, che non tardò a passare colle sue armi colà. Il
frutto che ne riportò lo sconsigliato Rogerotto, fu che il Piccinino
prese Celano, e tutto lo mise a sacco, con far ivi grosso bottino di
vasi d'oro e d'argento e di pietre preziose, e di gran quantità di
grani e di pecore, con che ristorò la armata sua. Poscia, durante il
verno, assediò Sulmona, e se ne impadronì, con farsi pagare da que'
cittadini cinque mila ducati d'oro. Era anche andato il _re Ferdinando_
a mettere l'assedio ad un castello di Marino principe di Rossano e duca
di Sessa. Venne a quella volta il Piccinino, e il re fu obbligato a
ritirarsi a Capoa: tutte azioni che fecero risorgere in alto il credito
del Piccinino, che dianzi s'era molto abbassato. Si ridusse egli
dipoi coi Caldoreschi in Abbruzzo, dove andò a trovarlo colle milizie
_Alessandro_ signor di Pesaro, fratello del duca di Milano, e in faccia
di lui s'accampò. Trovavasi molto stretto il Piccinino, quando ecco
nel dì 10 d'agosto[3082] mandò a chiedere salvocondotto ad Alessandro
per potersi abboccare con lui. L'abboccamento fu di pace o tregua,
e, dopo molto dibattimento, si conchiuse ch'egli, abbandonato il duca
d'Angiò, passerebbe al servigio del _re Ferdinando_ colla sua gente,
riterrebbe Sulmona ed altre terre da lui occupate, e gli sarebbono
per un anno pagati novanta mila ducati d'oro per la sua condotta,
cioè trenta mila dal re, altrettanti dal papa ed altrettanti dal duca
di Milano. Così cessò egli di far guerra a Ferdinando. Tardi uscito
in campagna esso re Ferdinando colle sue genti, andò a far guerra
all'ostinato duca di Sessa _Marino Marzano_. Diede il guasto al suo
paese, ed avendolo trovato i soldati pieno di vettovaglie e di roba,
tutti empierono le borse. Prese varie sue castella e torri; diede anche
una rotta alle genti di lui; ma non potè per allora fare di più. Dopo
la pace e tregua stabilita col Piccinino, passarono le armi sforzesche
addosso agli Aquilani. Aveano essi la peste in casa, e questa facea
strage. Venuto a trovarli l'altro flagello della guerra, presero
la risoluzione di trattar d'accordo; e però con buona capitolazione
tornarono all'ubbidienza del re Ferdinando. Intanto Marino duca di
Sessa, mirando in che bell'ascendente oramai fossero gli affari di
Ferdinando, si sollecitò ad implorar perdono ed accordo. Il re, a cui
premeva di guadagnar questo possente barone, e tanto più perchè il duca
d'Angiò s'era annidato nelle di lui terre, gli fece buoni patti, se
non che volle in ostaggio alcune fortezze di lui. E, per maggiormente
adescarlo, promise _Beatrice_ sua figliuola per moglie a _Giambatista
Marzano_ figliuolo d'esso Marino. Fu dunque forzato _Giovanni duca_
d'Angiò ad allontanarsi da Sessa; nè dopo la perdita di tanti aderenti,
avendo egli luogo migliore da assicurarvisi, passò a dimorar nell'isola
d'Ischia, mettendosi con fidanza in mano di _Pietro Toriglia_, famoso
corsaro, che, quantunque Catalano, avea seguitato il di lui partito, ed
occupava quell'isola. Riteneva l'Angioino pochi altri luoghi nel regno
alla sua divozione; ma in questi tempi il governatore del castello
dell'Uovo vicino a Napoli, Catalano anche esso e traditore, diede
quella fortezza al medesimo duca d'Angiò.

La guerra, che _Federigo conte_ d'Urbino facea a _Sigismondo Malatesta_
signor di Rimini, e suo antico nemico, al primo buon tempo si risvegliò
più vigorosa che mai[3083]. Andò egli a mettere il campo per terra
intorno a Fano, e nello stesso tempo _Jacopo cardinal di Tiano_ per
mare con uno stuolo di navi concorse alla stessa impresa. Alla difesa
di quella città stava Roberto figliuolo d'esso Sigismondo, che per lo
spazio di quattro mesi si sostenne valorosamente contro gli assalti,
le mine e le cannonate dell'esercito nemico, nè volea udir parola
di rendersi. Eransi talmente inoltrati sotto le mura gli aggressori,
che già imminente si scorgea la loro entrata e il sacco della città.
Allora i cittadini segretamente spedirono al campo a trattar d'accordo,
ed, ottenutolo, aprirono le porte al conte d'Urbino, da cui ebbero
buon trattamento. Alla caduta di questa città, succeduta nel dì 26
di settembre[3084], tenne dietro quella di Sinigaglia, di Gradara,
della Pergola e d'altre terre, di maniera che fu ridotto Sigismondo al
possesso della sola città di Rimini e d'alcuni pochi castelletti. Messo
così in camicia e disperato, si rivolse al patrocinio della signoria
di Venezia, che già in segreto l'andava aiutando. Erano i Veneziani
padroni di Ravenna, ed anche nel mese di maggio aveano comperata da
_Malatesta de' Malatesti_ la città di Cervia, acquisto d'importanza
per le saline, dalle quali si ricava un utile non lieve; ma acquisto
ch'era sommamente dispiaciuto al papa, perchè fatto senza licenza
sua, e perchè troppo dannoso riusciva alla Chiesa l'andar le sue
terre in mano d'una sì potente repubblica. Secondo il Sanuto[3085],
la compera di Cervia accadde nel dì 4 di luglio dell'anno seguente:
lo che, se vero fosse, non apparterrebbe ai tempi di Pio II. Comunque
sia, convenne al papa di sofferir tutto sul riflesso del bisogno delle
forze venete per la meditata guerra col Turco. Mandarono i Veneziani
ad esso pontefice ambasciatori, pregandolo di perdonare a Sigismondo
pentito de' suoi falli; ma seppe ben loro negarlo il papa, troppo mal
soddisfatto di lui. Contuttociò, avendo lo stesso Sigismondo inviati
alcuni de' suoi a supplicarlo di pace e di perdono colle maggiori
umiliazioni, e con ampio mandato di accettar qualunque legge che
la Santità sua gl'imponesse, Pio condiscese finalmente nel mese di
ottobre a rimetterlo in sua grazia, ma con dure condizioni, cioè senza
restituirgli un palmo di quanto gli avea tolto, e con permettere bensì
ch'egli ritenesse la città di Rimini, ma con sole cinque miglia di
contado, ed obbligazion di pagare annualmente il censo di mille ducati
d'oro alla camera apostolica. Nel dì 4 di giugno, per attestato del
Gobellino[3086], a cui si dee maggior fede che all'autore degli Annali
di Forlì[3087], il quale scrive nel dì 24 di giugno, diede fine al
suo vivere _Biondo Flavio_ da Forlì, rinomato scrittore delle cose
d'Italia, che lungo tempo avea faticato nella segreteria pontifizia.
Mancò eziandio di vita _Gian-Antonio Orsino_ principe di Taranto
in età assai avanzata, e fu detto di morte naturale, nel dì 15 di
novembre[3088]; ma non mancano storici che il dicono strangolato nel
castello d'Altamura da due suoi servitori corrotti dal re Ferdinando.
Non si può negare, Ferdinando in promettere e mancar di parola, e
in far pace per tradire, non ebbe pari; del che troppe pruove ne
somministra la storia. Qualunque nondimeno fosse la morte di questo
principe, certo è che il re Ferdinando non solamente rimase libero
da una pungente spina[3089] (ben sapendo egli che fra esso principe
e il duca d'Angiò, anche dopo la pace, passava buona intelligenza),
ma eziandio avvantaggiò mirabilmente il suo Stato. Si trovò (seppure
non si fabbricò) un testamento, per cui l'Orsino avea istituito erede
dei suoi Stati, ch'erano assaissimi, il re Ferdinando. Però questi
corse ad impossessarsi di Bari, d'Otranto, di Taranto e degli altri
paesi, e massimamente d'Altamura e di altri luoghi forti, dove un gran
tesoro di pecunia, di gioie e d'altri ricchi arredi, ammassati in tanti
anni dal principe suddetto, grande avaro insieme e gran mercatante.
Fama fu che ascendessero al valor d'un milione: mirabil rugiada, che
servì al re per divenire ricco di povero ch'era, e per ristorar le sue
truppe, le quali da gran tempo morivano di sete, e, in una parola, per
ristabilire affatto il suo dominio. Colpo mortale fu questo, per lo
contrario, a Giovanni duca di Angiò, e la depression totale del suo
partito. In questi tempi ancora avea il re Ferdinando, andando unito
con _Alessandro Sforza_[3090], fatti ritornare alla sua divozione
_Pier Paolo Cantelmo_ duca di Sora e i _Sanseverineschi_, e presa la
ricca città di Manfredonia, che miseramente andò tutta a sacco. Scorse
ancora nell'anno presente la peste per varie città d'Italia, mietendo
le vite degli uomini, dei quali nella sola città di Ferrara perirono
quattordici mila[3091].

NOTE:

[3081] Gobellin., Comment., lib. 11.

[3082] Cronica di Bologna, tom. 18 Rer. Ital.

[3083] Simonetta, Vita Francisci Sfortiae, lib. 30, tom. 21 Rer. Ital.
Gobellin., Comment., lib. 12. Cronica di Bologna, tom. 18 Rer. Ital.

[3084] Cristoforo da Soldo, Istor. Bresc., tom. 21 Rer. Ital.

[3085] Sanuto, Istor. Venet., tom. 22 Rer. Italic.

[3086] Gobell., Comment., lib. 11.

[3087] Annales Foroliviens., tom. 22 Rer. Ital.

[3088] Giornal. Napolet., tom. 21 Rer. Ital.

[3089] Pontan., lib. 6. Gobellin., Comment., lib. 12. Cristof. da
Soldo, Istor. di Brescia, tom. 21 Rer. It.

[3090] Simonetta, Vit. Francisci Sfortiae, lib. 30, tom. 21 Rer. Ital.

[3091] Cronica di Ferrara, tom. 24 Rer. Ital.


FINE DEL VOLUME V.





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.







*** END OF THE PROJECT GUTENBERG EBOOK ANNALI D'ITALIA, VOL. 5 ***


    

Updated editions will replace the previous one—the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.


START: FULL LICENSE

THE FULL PROJECT GUTENBERG LICENSE

PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.

Section 1. General Terms of Use and Redistributing Project Gutenberg™
electronic works

1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.

1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.

1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:

    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at www.gutenberg.org. If you
    are not located in the United States, you will have to check the laws
    of the country where you are located before using this eBook.
  
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.

1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:

    • You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    
    • You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    
    • You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    
    • You comply with all other terms of this agreement for free
        distribution of Project Gutenberg™ works.
    

1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.

Section 2. Information about the Mission of Project Gutenberg™

Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.

Section 3. Information about the Project Gutenberg Literary Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.

The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit www.gutenberg.org/donate.

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.

Section 5. General Information About Project Gutenberg™ electronic works

Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.

Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org.

This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.


