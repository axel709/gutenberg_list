The Project Gutenberg eBook of Toll
    
This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at www.gutenberg.org. If you are not located in the United States,
you will have to check the laws of the country where you are located
before using this eBook.

Title: Toll
        Rövid igaz történetek, megjegyzések, feljegyzések, kuriózumok gyüjteménye

Author: Ferenc Molnár

Release date: May 24, 2025 [eBook #76158]

Language: Hungarian

Original publication: Budapest: Franklin-Társulat, 1928

Credits: Albert László from page images generously made available by the Hungarian Electronic Library


*** START OF THE PROJECT GUTENBERG EBOOK TOLL ***


Franklin-Társulat nyomdája

TOLL


MOLNÁR FERENC MŰVEI:

SZÍNMŰVEK:

=A doktor úr.= Bohózat 3 felvonásban. =Józsi.= Bohózat 3 felvonásban.
=Az ördög.= Vígjáték 3 felvonásban. =Liliom.= Külvárosi legenda 7
képben. =A testőr.= Vígjáték 3 felvonásban. =A farkas.= Vígjáték 4
képben. =Farsang.= Színmű 3 felvonásban. =A fehér felhő.= Mirákulum 5
képben. =Úri divat.= Vígjáték 3 felvonásban. =A hattyú.= Vígjáték 3
felvonásban. =Színház.= Három egyfelvonásos. =Égi és földi szerelem.=
Dráma 5 felvonásban. =A vörös malom.= Színmű 2 részben. =Az üvegcipő.=
Vígjáték 3 felvonásban. =Riviera.= Vígjáték 2 felvonásban. =Játék a
kastélyban.= Anekdota 3 felvonásoan.

REGÉNYEK, NOVELLÁK, KRÓNIKÁK:

=Magdolna.= Elbeszélések. =A csókok éjszakája.= Elbeszélések. =Az éhes
város.= Regény. =Egy gazdátlan csónak története.= Regény. =Egy pesti
lány története.= Regény. =Józsi és egyéb kis komédiák.= =Muzsika.=
Elbeszélések. =Ketten beszélnek.= Elbeszélések. =Gyerekek.=
Elbeszélések. =Pesti erkölcsök.= Karcolatok. =A Pál-utcai fiúk.=
Diákregény. =Rabok.= Regény. =Az óriás.= Elbeszélések. =Hétágú síp.=
Karcolatok. =Kis Hármaskönyv.= Elbeszélések. =Ismerősök.= Krónikák. =Ma,
tegnap, tegnapelőtt.= Krónikák. =Az Aruvimi-erdő.= Krónikák. =Andor.=
Regény. =A gőzoszlop.= Elbeszélés.

MOLNÁR FERENC

TOLL

RÖVID IGAZ TÖRTÉNETEK, MEGJEGYZÉSEK, FELJEGYZÉSEK, KURIÓZUMOK
GYÜJTEMÉNYE

BUDAPEST

FRANKLIN-TÁRSULAT KIADÁSA

_Minden jog, a fordítás joga is fenntartva._

_Copyright 1928 by Ferenc Molnár, Budapest._




1

Toll, mert könnyű. Toll, mert elrepül. Toll, mert még írni is lehetett
volna vele. Sok toll egymáshoz nőve: szárny, amivel emelkedni lehet. De
ez itt csak szeszélyesen, lazán van összerakva. Eddig elszórtan hevert
mind a memóriámban, nem is az összegyüjtésre várt, hanem a szélre, amely
szétfujja. Így hát: rendszertelenül összesöpört emlékek, kis képek,
amiket láttam, kis történetek, amiket átéltem vagy hallottam; morzsák
egy író emlékirataiból, amelyeket sohse fog megírni. Megjegyzések,
amelyek nem igen kerülnek már bele egy regénybe. Ötletek, amelyekből nem
lesz vígjáték. Gondolatok, amelyek szerényebbek, mintsemhogy
tanulmányokká dagadjanak. Viccek és könnyek. Pehely, toll, amiből nem
szárnyat, hanem párnát csináltam. Használati utasítása: munkától,
gondtól nehéz fejet az ágyban, karosszékben vagy vonaton ráhajtani,
elpihenni egy kicsit rajta, elfelejteni és tovább menni.




2

Meglátogatott a biztosítótársaság embere. Tűz ellen biztosítottam a
lakásomat. Mikor az ügynök elment, kimentem az erkélyre és hosszasan
gondolkoztam azon, hogy mi történnék, ha a lakásomban tűz ütne ki. A
lakásban nincsenek kincsek. De van egy körülbelül négyezerkötetes
könyvtáram, amelynek egy része tekintélyes gyüjtemény a híres régi
nyomdák: Elzevir, Plantin stb. kiadványaiból. Van két-három darab
bútorom és egy szőnyegem, amit nagyon sajnálnék. És főként: nem rajongok
azért a táviratért, amelyet ilyen esetekben kap az ember Velencébe vagy
Berlinbe, ahol éppen van: «Lakás leégett, légy nyugodt, biztosítva
volt».

Hogy mindezekről mért éppen az erkélyen gondolkodtam, annak külön megvan
a maga oka. Az első emeleten lakom. Ablakaim csöndes kis utcára nyílnak
és pontosan az én ablakaimmal és az én erkélyemmel szemben van a
kerületi tűzoltóság épülete. Két hatalmas kapu, amely mögött két piros
autószörnyeteg áll, tele létrával, fecskendővel, vörösréz- és
nikkeleszközökkel, az újkori tűzoltási művészet minden vívmányával.
Tizenöt éve lakom itt és úgyszólván minden tűzoltót személyesen ismerek.
Csöndes nyári éjszakákon nyitva van az ablakom, az ágyban olvasok s
gyakran hallom az ő nyitott ablakukon át a telefonjuk riasztó
csöngetését. Ilyenkor leteszem a könyvet, kimegyek az erkélyre, s mire
kiérek, már nyitva van a két nagy kapu, már kimásztak barlangjaikból a
tűzszemű óriási piros sárkányok és az én derék barátaim már fenn ülnek
szabályos sorokban a motoros szörnyetegek hátán és felkiabálják nekem,
hogy hol van tűz. Aztán rettenetes csöngetéssel, trombitálással és
szirénabúgással elrohannak. Én nem fekszem vissza az ágyba, hanem az
íróasztalnál olvasok tovább, úgy várom őket vissza. Valami atavisztikus
dolog van ebben: az apám orvos volt és ha éjjel sürgősen hívták
valahova, így vártuk sokszor a visszatérését.

Szóval, a lényeg: 1. A lakásom húsz méternyire van egy modern
tűzoltókaszárnyától. 2. A tűzoltókhoz személyes ismeretség és szimpátia
fűz. 3. Lakásom az első emeleten van. 4. Ablakaim nagyok és pontosan
szemben vannak a tűzoltóság ablakaival. 5. Erkélyem van. – Tehát: ha –
Isten ments – tűz ütne ki a lakásomban, az a ritka eset állna elő, hogy
a tűzoltóknak el se kellene menniök hazulról, egyszerűen elolthatnák a
tüzet úgy, hogy a saját lakásukból átfecskendeznének az én lakásomba. És
még hozzá talán a szokottnál is nagyobb ambícióval, mert hiszen régi
tisztelőjükről van szó. Soha még, amióta fennáll ezen a világon a
tűzoltóság intézménye, ennél kedvezőbb helyzetben lakás a tűzoltást
illetően nem volt. Csak egy kis túlzás kellene hozzá és azt is
mondhatnám, hogy magában a tűzoltókaszárnyában lakom.

És mégis!

Jobban félek attól, hogy egyszer a lakásom tökéletesen leég, mint bárki
más. Miért? Mert ez, amit itt elmondtam, túlságosan szép. Ha lakásom és
a tűz viszonyára gondolok, nem az jár az eszemben, amit itt előadtam,
hanem a következő párbeszéd:

_Egy ismerősöm:_ Hallotta? A lakása teljesen leégett!

_Egy másik:_ Igazán? Hogyhogy?

_Az ismerősöm:_ Képzelje: a lakása szemben van a tűzoltókaszárnyával, a
tűzoltókat tizenöt éve személyesen ismeri, az első emeleten lakik,
óriási ablakai nyílnak pont szembe a tűzoltók fecskendőivel és mégis, és
mégis leégett a lakása!

Nem tudom elkergetni azt a gondolatot, hogy ez az utóbbi mondat oly
természetes, ennek a formája oly gyakran hallott, oly egészséges, oly
emberi, annyira érzik rajta az élet és a tapasztalat arómája, hogy _ez_
a mondat áll közelebb az igazsághoz, nem pedig az, amelyben a
biztonságaimat felsoroltam.

Óh, hányszor hall az ember az életben ilyenféle mondatot:

– «És kérem, képzelje csak, _ez_ az asszony, ez a tisztességes,
négygyerekes családanya, aki még hozzá nem is szép, hanem direkt csunya,
aki húsz év óta alig mozdult ki a lakásából, aki feláldozta magát a
férjének és a gyerekeinek, akin soha nem volt divatos ruha, aki nem járt
színházba, társaságba, aki nem táncolt, hanem templomba járt, ez a
mintaképe az erkölcsnek és a tisztességnek, – kérem, képzelje – _ez_ az
asszony tegnap megszökött egy taxisofőrrel és elvitte az ura összes
értékpapírjait!»

Vagy ezt:

– «És kérem, képzelje, ez a pénztárnok, aki negyven év óta büszkesége a
cégnek, akinek a számadásaiban negyven év óta egy hiba nem volt, akinél
negyven év óta egy fillér sem hiányzott, akire rábíztam volna vakon
magam is minden vagyonomat… képzelje, _ez_ az ember megszökött az éjjel,
miután milliárdokat sikkasztott!»

Nem, én gyűlölöm a tökéletes dolgokat. Félelmesek, ijesztőek.
Nyugtalanítanak. Valami kis hibának mindenben kell lenni. Pázmány Péter
fejti ki egyik prédikációjában, hogy Szent Pál azért a legnagyobb szent,
mert az életében hiba is van: pályája elején gyűlölte Jézust és karddal
pusztította az ő követőit. Semminek sem szabad nagyon sokáig hibátlannak
lenni. Az élet ilyenkor regresszálja magát. Azt cselekszi, amit az
ősrégi írás Istenről mond: _tarditatem supplicii gravitate compensat_.




3

Nyár. Karlsbad. Egy luxushotel. A legdrágább. Kávéházi terrasz a hotel
előtt. Délután három óra. A terrasz az utolsó helyéig telve van
fürdővendéggel. Az első emelet ablakai e fölött a terrasz fölött vannak.
Az első emeleti szobák a legdrágábbak. A sarokablakból kihajol egy hölgy
és leszól férjéhez, aki a zsúfolt terraszon issza a feketekávéját:

– Leó, az újságot akarom olvasni és nem találom. Hová tetted?

Az egész publikum felnéz a csinos asszonyra, aki az ablakból kihajol.

Leó, egy ismert budapesti bankár, zavarodottan felel:

– Azt hiszem, az éjjeliszekrényen van.

A nő eltűnik az ablakból. Leó kissé zavarban van a nagy feltűnés miatt.
A következő másodpercben megjelenik az asszony a második ablakban és
leszól:

– Ott nincs.

Leó felel:

– Akkor nem tudom, hova tettem.

A nő eltűnik a második ablakból és rögtön megjelenik a harmadik
ablakban:

– Nem vitted magaddal?

– Nem.

Eltűnik a harmadik ablakból és megjelenik a negyedik ablakban:

– Nincs a zsebedben?

– Nincs.

Eltűnik a negyedik ablakból és megjelenik az ötödik ablakban:

– Nem találom sehol.

Leó zavartan felel, mert minden újabb megjelenésnél mindenki felnéz a
feleségére. Pirulva szól:

– Csak keresd.

A hölgy eltűnik, majd megjelenik a hatodik, a hetedik és a nyolcadik
ablakban, mindenünnen azt jelentve, hogy nem találja az újságot. Leó jó
férj, fölkel és elmegy az újságárushoz, megveszi az újságot és felviszi
a feleségének. Mikor belép a szobába, látja, hogy az asszony
karosszékben ül és olvassa az újságot.

– Mi ez? – mondja. – Hát megtaláltad az újságot?

– Nem is vesztettem el – felel az asszony.

Leó bámul rá.

– Mit bámulsz? – mondja a nő. – Ma jöttünk meg és valami módon csak
tudtára kellett adnom a népnek, hogy négy szobánk van nyolc ablakkal, az
első emeleten.




4

Egy azóta elhalt jóbarátomról szól ez a történet. Ifjúságom sok évét
töltöttem vele. Művész volt: festő, szobrász, építész. Hatalmas
tehetség, nagy temperamentum, a génie felvillanásaival. Azokban az
években, mikor legszorosabb volt barátságunk, szenvedélyesen kártyázott.
Az újságíró-klubban, Osztendében, Monte-Carlóban, mindenütt, ahol csak
lehetett. Vakmerő, de szerencsés játékos volt. Sokszor egész éjszakákat
töltöttem el azzal, hogy némán ültem mellette, csodáltam merész ötleteit
és néha ördögien jó ösztönét. Mint minden igazi zseniális játékos, ha az
első negyedórában egy kis ingadozás után elfogta a szerencsét, aznap
többé nem eresztette el.

Egy napon azzal jött hozzám, hogy utazzam vele néhány napra Bécsbe. Már
régen panaszkodott, hogy valami baja van a gyomrával.

– Most sok pénzem van, – mondta – az utóbbi időben nagy szerencsével
játszottam. Tehát elmegyek Bécsbe egy tanárhoz és megvizsgáltatom
magamat.

Elutaztunk Bécsbe és elmentünk együtt O. tanárhoz, aki megvizsgálta és
kikérdezte. Engem kényszerített, hogy bemenjek vele a professzorhoz és
tanuja legyek a vizsgálatnak. A látogatás eredménye kellemetlen volt. A
tanár azt mondta, hogy a gyomrának tulajdonképpen nincs baja, ellenben
azonnal menjen el idegorvoshoz és vizsgáltassa meg magát. Megmondta,
melyikhez menjünk és megígérte, hogy mialatt mi odamegyünk, ő telefonál
neki.

Mind a ketten voltunk annyira képzett laikusok, hogy rosszat sejtettünk.
Gyomorbaj, amelynél az orvos nem annyira a gyomorra, mint a térd- és
pupilla-reflexekre kíváncsi – bizony, ez nagyon komoly dolognak
látszott. Elmentünk tehát az idegtanárhoz, akinek szobájába szintén
követnem kellett a barátomat. Meztelenre kellett vetkőznie és el kellett
végeznie a szokásos ceremóniát: behúnyt szemmel járni, jobbkeze
középujját a balkeze középujjával a levegőben pontosan eltalálni stb.
Aztán következett egy vizsgálat, amelyet eddig még nem ismertem. A
barátomnak hasra kellett feküdnie egy kanapén. Az orvos kalaptűt vett
elő, közönséges hosszú kalaptűt, aminőt a mai hölgyek már nem is
ismernek. Ezzel szokták akkor az idegorvosok a hát idegeinek
érzékenységét kipróbálni. A próba abból áll, hogy az orvos hol a tű
hegyével, hol a gombjával könnyedén megérinti a beteg hátát és a
hasonfekvő betegnek ki kell találnia, hogy a tűnek a hegye vagy a gombja
érintette-e meztelen bőrét. Ezt az orvos megmagyarázta és azzal
elkezdődött a vizsgálat. Az orvos először a tű hegyével érintette a
barátom hátát.

– Hegye! – mondta a barátom.

– Úgy van – mondta az orvos és megint a hegyével érintette.

– Megint hegye – mondta a barátom.

– Bravó – mondta az orvos. – És most?

– Ismét hegye.

– Bravó. És most?

– Megint hegye.

– Nagyszerű.

Most a gombbal érintette.

– Gomb – mondta a páciens.

– És most?

– Hegye.

– Nagyon jó.

És így ment ez tovább. Nyolcszor-tízszer érintette az orvos a kalaptűvel
és ő mindig pontosan megmondta, hegye volt-e vagy gombja. Én
fellélekzettem. Elmúlt a rossz érzés, ami az egész úton kínozott. Szinte
jókedvűen jöttem le a lépcsőn és az utcára érve éppen megjegyzést
akartam tenni a gyomortanárra, mikor a barátom megszólalt.

– Te, én nagyon beteg vagyok.

Csudálkozva néztem rá.

– Igen, igen – mondta. – Az én esetem nagyon komoly.

– Hogyan? – szóltam. – Hiszen a vizsgálat kitűnően sikerült! Eleinte én
is féltem, de mikor láttam, milyen kitűnően megérzed, mikor a
kalaptűvel…

– Te, – mondta szomorú mosollyal – én esküszöm neked, hogy egyetlen
egyszer sem tudtam, hogy a tű hegyével vagy gombjával érinti-e a
hátamat. Mikor először érintett, abból indultam ki, hogy ha valaki tűvel
vizsgál, annak először a tű hegye jut eszébe, mert a tűnek a hegye a
lényege, nem a gombja. És akkor az orvos elkövette azt a hibát, mikor én
azt mondtam: «hegye», akkor ő azt mondta: «úgy van». Már most átvillant
az agyamon, hogy tulajdonképpen _játszom_, mégpedig kettős esélyre, mert
két lehetőség van a kalaptűnél: hegye és gombja. Éppúgy, mint a
roulett-nél Monte Carlóban a _rouge_ és a _noir_. Már pedig ehhez igazán
értek és mostanában már hetek óta nagy szerencsében játszom. Mikor
másodszor érintett a tűvel, megint «hegyét» játszottam és ő megint azt
mondta: «Bravó». Ekkor átfutott rajtam az a jóleső izgalom, amely a
játékost elfogja, mikor megérzi, hogy ma szerencsében van. Újra és újra
«hegyét» játszottam és mikor negyedszer is megnyertem, úgy éreztem, hogy
a sorozatnak vége és most már «gomb» fog kijönni. Ismét nyertem. Aztán
megjátszottam az ismert törvényt: Rouge-sorozat után egyszer kijön a
noir és aztán visszaugrik ismét a rouge-ra. Ez is sikerült és így:
egyszerűen megnyertem egymásután nyolc-tíz tétet, mintha rouletten
játszottam volna pirosra és feketére… ami nem is oly nehéz és nem is oly
ritka dolog. Volt rá eset, hogy néha tizenöt-húsz tétet nyertem Monte
Carlóban egymásután… Ha az orvos minden érintés után hallgatott volna,
bizony nagy zavarba jöttem volna.

Sem a mosolyát, amellyel ezt a magyarázatot kísérte, sem magát a
történetet nem könnyű nekem elfelejteni.




5

Kezet csókoltam egyszer Jókainak. Ez nem az én élettörténetemhez
tartozik, hanem az övéhez, mert ebből a történetből megérezheti a kései
olvasó, mennyire _király_ volt Jókai a magyar irodalomban. Valóságos
etikett szerint kellett elébe járulni. Ez a kedves emlékem egy
könyvesbolthoz fűződik. A Révai-féle könyvkiadócégnek van az Üllői-úton
egy hatalmas könyvcsarnoka. A pincétől az égig nyúlik ez a
könyvbazilika, a boldog Magyarország egyik legszebb emléke. Ezt a
könyvcsarnokot Révai Móricék nagy estéllyel szentelték fel. Meghívtak
mindenkit, aki valamit jelentett az irodalom vagy a művészet világában.
A csarnok egyik sarkában színpadot építettek. A színpadon műkedvelők
játszották el az ez alkalomra írt revűt. A színművet boldogult Makai
Emil és boldogult Bálint Dezső írták. A főszerepeket boldogult Márkus
Géza és boldogult Zoltán Jenő játszották, ebből a vidám és nótázó
társaságból ketten bolyongunk még e földi téreken, akik velük
játszottunk színházat: Góthné Kertész Ella, akinek a gyerekfejében akkor
tán még meg se fordult az, hogy valaha színésznő lesz és csekély magam,
aki akkor kezdtem nyomtatásban olvasni azt, amit írtam. Az előadás
kitűnően sikerült. Jó játékunkért jutalmul mindnyájunkat bemutattak
Jókainak, aki az első sor díszhelyén ült és onnan nézte a
műkedvelőelőadást. Elfelejtettem, hogy kicsoda – egy íróember, aki Jókai
környezetéhez tartozott – jött hátra a kulisszák mögé azzal, hogy
készüljünk, Jókai elé fogunk járulni. Én a darabban Dreyfus kapitány
szerepét játszottam: lángvörös paróka és vörös bajusz volt rámragasztva,
az orromon viaszból készült hatalmas, görbe pót-orr, az igazi
orrrészleten cvikkerrel. Annyi időm se volt, hogy orromat letéphessem,
már ott álltunk Jókai előtt, aki nevetve nézte a bolond társaságot.
Ekkor hozzánk lépett az, aki Jókait odahozta és gyorsan ezt suttogta
nekünk:

– Sorban elibe járulni, mást nem mondani, mint felelni arra, amit
kérdez. «Jókai úrnak» vagy «mesternek» vagy «méltóságos úrnak» nem
szabad szólítani; ha szükség van rá: «Móric bátyámat» mondani. _Ha kezet
nyujt, kezet csókolni._

És mentünk elébe, sorban, jól belenéztünk felejthetetlen búsédes kék
szemébe, dobogó szívvel, teljesen felolvadva ebben a pillanatban.
Mindnyájunknak mondott valamit (hogy mit, azt már akkor se igen
hallottuk az izgalomban), – remegve vigyáztunk az etikettre – nekem ma
is élesen, világosan él az emlékemben a kép, amikor a fekete
szalonkabátos magas, karcsú öreg úr a görbe viasz-orromra mosolygott,
kezet nyujtott, és én ráhajoltam a kezére, hozzányomtam a viasz-orrot és
a kócbajuszt, amely két műtárgytól az ajkam nem is érhette a kezét,
aztán mentem tovább, helyet adva a következőnek.




6

Wampetics mesélte, boldogult öreg Wampetics, boldogult Ujházi Ede
asztalánál, egyszer nyáron, délben, a nagy fák alatt, a vendéglőjében.
Eltettem a történetet, mert biedermeyer-íze van, egy finom és gyöngéd
öreg urat jellemez. Ez a finom és gyöngéd öreg úr báró Podmaniczky
Frigyes volt, aki mindennap egyedül ebédelt künn a Wampetics-kertben. Az
öreg Wampeticsnél «zseniális vircsaft» volt, nagyszerű konyha, nagy
mozgalom és lárma és túláradó temperamentum, sok rendetlenség. Szóval
egy napon odavitték a levest Podmaniczky Frigyeshez és két légy volt
benne. Nem ez volt az első eset. A báró leteszi a kanalat és azt mondja
a pincérnek:

– Kéretem Wampetics urat.

Wampetics rohanva érkezik és mélyen meghajol.

– Édes Wampetics úr – mondja neki alig hallható, finom, halk hangon
Podmaniczky – nagyon szép öntől, hogy megpróbálja eltalálni az
ízlésemet, de honnan veszi ön azt, hogy én éppen két léggyel szeretem a
levest? Nagyon kérném, ezentúl legyen szíves a levest üresen, légy
nélkül szervírozni és melléje egy kis tányéron külön a legyeket, majd én
annyit teszek a levesbe, amennyit óhajtok.




7

Ha ezt, ami itt következik, az a nő beszélné el, akiről szól, azok közé
az úgynevezett titokzatos történetek közé volna sorolható, amelyekre
nincs józan magyarázat. Úgy, ahogy én fogom itt elmondani, – ahogy
tényleg megtörtént – nem egyéb, mint «eset» egy újságíró életéből. Eset,
amely tanulság helyett egy bábjáték figuráinak merev és keserű
vigyorgásával végződik.

Volt nekünk, fiatal újságíróknak egy törzsasztalunk a kis vendéglőben,
ahová ebédelni jártunk. Egy napon ennél a legényasztalnál váratlanul
megjelent egy idősebb kolléga a feleségével. Idegesek és rosszkedvűek
voltak. Csakhamar megmagyarázták, miért jöttek ide ebédelni. Egyszerű
kis háztartási tragédia történt náluk: ma reggel hirtelen, azonnali
hatállyal, elbocsátották a szakácsnéjukat.

– Nagyszerűen főzött, – mesélte az asszony – de nem lehetett bírni a
rossz modorát. Ma reggel összeszólalkoztam vele a konyhában, mire
mérgében a szememláttára földhözvágott, összetört egy tányért a szép
régi virágos szerviszünkből. A lármára az uram is kirohant és alig
tudtam visszatartani, hogy tettlegességet ne kövessen el rajta. Persze,
rögtön szedte a holmiját, kifizettük és elment. Tulajdonképpen sajnálom,
mert pompásan főzött. És épp az uram kedvenc ételeit. Soha olyan
bablevest füstölthússal és olyan almásrétest nem ettünk, mint az övét…

Sóhajtva rendelték és ették a közepes vendéglői kosztot. Szinte
megsajnáltuk ezt a két öregedő embert, akik számára ilyen nagy eset volt
a jó szakácsné drámai távozása.

Délután öt órakor a telefónhoz hívtak a szerkesztőségben. Akkoriban
sokszor csatlakoztam a rendőrséghez, mikor érdekesebb feladatokat
végzett. A detektívfőnök majdnem minden éjjeli razziára magával vitt.
Alaposan megismerkedtem akkor a város söpredékével, a rendőrség által
szemmeltartott és állandóan zaklatott csavargó- és tolvajvilággal.
Ezúttal is ilyen razziára hívott meg a telefónozó rendőrtiszt.
Találkozás éjjel két órakor egy megjelölt utcasarkon. A mai razzia
célja: rosszhírű kis szállodák éjjeli életét ellenőrizni. Megköszöntem a
meghívást és megígértem, hogy pontosan ott leszek. Akkor ezt mondta a
rendőrtiszt:

– A detektívfőnök úr kéreti, ne mondja el senkinek, hogy önt el szoktuk
vinni a razziákra. Ha ez kitudódik, száz újságíró fog megrohanni
bennünket, hogy őket is vigyük.

Megígértem, hogy hallgatni fogok.

– Még valamire kéri a detektívfőnök úr – mondta a tisztviselő. – Ön
állandóan színházak körül él. Arra kéri a főnök, hogy valami színháznál
maszkíroztassa el az arcát, ha velünk jön. Hogy meg ne ismerjék.

– Nagyon szívesen – feleltem.

Este elmentem a színházba, ahol Góth Sándor alaposan kimaszkírozott.
Őszbevegyülő nagy bajuszt és ugyanolyan nagy szakállat kaptam. Fekete
szemüveget tettem fel. Éjjel kettőkor, mikor a találkozón megjelentem,
alig ismertek meg a detektívek. Aztán elindultunk a razziára. Két-három
piszkos, nyomorult kis szállodát vizsgáltunk végig, mikor a hetedik
kerület egyik leghírhedtebb szállodájához, a _Koszorú_-hoz érkeztünk. A
detektívek rohammal foglalták el a házat, ijesztő vágtatással dobogtak
fel a rosszul világított falépcsőn és elállták a kijáratokat.
Következett a szobák egymásután való felnyitása. Úgynevezett szerelmes
párok voltak a szobákban. A rendőrség főleg a nők iránt érdeklődött és
akiről kitűnt, hogy üzletszerűen űzi a szerelmet, a nélkül, hogy ehhez a
rendőrség beleegyezését kikérte volna, azt magukkal vitték. Az emeleten,
mikor az egyik kamrát nagy dörömbölésre és «a törvény nevében!»
kiáltásokra kinyitották, ijedt pár állt előttünk egy szál gyertya
világánál. Egy negyven-negyvenötéves férfi és egy szintén nem fiatal, de
elég jóképű kövér nő, kissé rendetlenül öltözve, úgy, ahogy hamarjában
magukra kapkodták a ruhát. A férfi igazolta kilétét: kőfaragómester
volt. A kövér nő zokogva mentegette magát:

– Tisztességes nő vagyok! Ez a vőlegényem!

A detektív szigorúan szólt rá:

– Igazolja magát.

A nő táskát vett elő és abból kékborítékos cselédkönyvet húzott ki. A
detektív belenézett a könyvbe és jelentette a főnöknek:

– Szakácsné.

Szinte mechanikusan nyúltam a könyv után. Odáig lapoztam benne, ahol az
utolsó bejegyzés volt. És ott megtaláltam annak a kollegámnak a nevét és
bejegyzését, aki ma délben velünk ebédelt és aki ezt a szakácsnét ma
reggel elbocsátotta. A könyvet visszaadtam a detektívnek. Ez ismét
belepillantott a könyvbe és ezt kérdezte a nőtől.

– Ma bocsátották el?

– Igen – zokogta a nő.

A pillanatnyi csöndben, amely most következett, egy őszszakállú,
feketeszemüveges rém-alak (ez én voltam) megszólalt a szoba sarkában:

– Mert földhöz vágott egy tányért a virágos szerviszből.

A között a néhány felejthetetlen tekintet között, amelyek az embert az
életen végigkísérik, látom még ma is ennek az asszonynak a tekintetét,
amellyel reám, zordszakállú, feketeszemüveges rémképre nézett.
Folytattam:

– Ezzel szemben senki olyan bablevest füstölthússal és olyan almásrétest
nem tud csinálni, mint ő.

A nő rémületében az asztalba fogódzott. Mindenki hallgatott. A halotti
csöndben még ennyit mondtam:

– Mi mindent tudunk.

Azzal némán kimentünk a szobából, otthagyva a szegény szerelmes párt.

Ez volt az egész történet. Mint véletlen, rám nem is hatott nagyon
erősen. Véletlen volt, igazi, hamisítatlan véletlen. De a kép: a
homályos szobában, csöndben, mozdulatlanul álló csoport: az
aranygalléros rendőrtisztek, a zseblámpás, revolveres detektívek, az
elsápadt kőfaragó, a rémült kövér szakácsné, – és a konyhadráma,
szerelmi nász, piszkos nyomor és rendőri szigorúság e groteszk
bábjátékába váratlanul belehuhogó szakállas-pápaszemes mindentudó
kísértet – ez a pillanatkép a maga ostobán fájdalmas
marionettszerűségében mély benyomást hagyott bennem, amelynek csak érzem
a keserűségét, de magyarázni nem tudom. Ezen az éjszakán ott mindnyájan
igazán bábuk voltunk, amelyeket egy ismeretlen hatalom vigyorogva kevert
össze egymással.




8

Volt egyszer egy szép, nagy, úgynevezett nehéz kézimunka a Magyar
Színháznál. Nagyon komplikált színes asztalterítő, amelynek az
elkészítése hónapokig kellett, hogy tartson. A pénztárosnő dolgozott
rajta, mert a színház rosszul ment, senki se jött jegyet vásárolni és a
hölgy ráért a kasszában hímezni. Aztán egyszerre csak beütött egy darab.
Az emberek tolongtak a pénztárnál, egész nap szólt a telefón. Egy este a
kulisszák mögül látom, hogy mialatt az előadás folyik, a súgónő a
lyukban szorgosan dolgozik a kézimunkán. A szünetben ezt mondja:

– A pénztárosné nem ér most rá, én meg ráérek, mert minden nap ugyanez a
darab megy, a színészeknek nem kell súgni. Hát most én dolgozom rajta.

Egy hónap mulva elmegyek a pénztár előtt, hát megint hímez a
pénztárosnő.

– Megbukott az új darab, – mondja – a súgónő kikiabálja a torkát, engem
meg nem zavar senki.

Aztán állandósult a színháznál a vándorló kézimunka. A legszebb
terítőket csinálták ketten együtt: súgónő és pénztárnoknő. Aki tudni
akarta, hogy hogy’ megy a színház, annak csak azt kellett megfigyelnie,
hogy a kettő közül melyiknél van a kézimunka.




9

Rossz pénzt képtelen vagyok kiadni. Ennek két oka van. Vagy tudom, hogy
a rossz pénzt adom oda, vagy nem tudom. Ha tudom, a gyerek is meglátja
rajtam az ügyetlen bűnös zavartságát. Ha nem tudom, pechem szokott
lenni: épp egy sasszemű kereskedőre bukkanok, aki rögtön visszatolja.
Diákkoromban egyszer – kénytelenségből – megpróbáltam ez ellen kitalálni
valamit. Tizennyolc éves voltam, egyedül voltam Párizsban, a kevésnél is
kevesebbnek mondható pénzzel. Most már ez mintha kiment volna a
divatból, de akkor még nagyban járta: akin megszagolták, hogy idegen, az
estére már tele volt rossz pénzzel. Különösen tömték az idegent az
úgynevezett _Helvetia assise_ című ezüstfrankkal. Az álló Helvetia jó
volt. Az ülő Helvetia rossz volt. Tudja Isten, miért, de így volt.
Szóval rögtön kaptam egy ülő Helvetiát, az első órában. Külön tettem és
hetekig nem mertem megpróbálkozni vele. De kevés volt a pénz és minden
Helvetiára szükség volt. A következőt eszeltem ki. Volt ezen az ülő
hölgyön kívül még egy húszfrankos aranyam. Ezt felváltottam húsz
egyfrankos ezüstre – csupa jóra – és a rosszal együtt a nadrágzsebembe
tettem az egész csomót. Volt tehát huszonegy ezüstfrankom, közte egy
rossz. Jól összekevertem és elhatároztam, hogy ebből a nadrágzsebből
fogok élni, ebből fizetek, a nélkül, hogy megnézném a pénzt, mikor
kiadom. Majd csak elcsúszik a többi közt a rossz is. Akkor huszonegy
frank még nagyon sokáig tartott. Majdnem egy hétig. A dolog simán ment.
A pénz fogyott, egyre fogyott, soha nem volt semmi kellemetlenség. A
végén egyetlen egy ezüstfrank maradt a zsebemben. De ezt már megnéztem.
Igazán fölösleges most ide leírnom, hogy ez volt a rossz pénz. Ma is
megvan.




10

Színhely: egy kávéháznak az a sarka, ahol a festők törzsasztala van.
(Délután jönnek ide, amikor sötétedni kezd. Ennél az asztalnál van a
legnagyobb lárma. Szenvedélyesen beszélnek, többen egyszerre.
Meggyőződésem szerint ennek az az oka, hogy a festők nagy része nem
akkor hagyja abba a munkát, amikor ő akarja, hanem akkor, amikor a
naplemente őt erre kényszeríti. Ilyenkor a festő – még tele ihlettel, a
munka lázával – nem tudja hirtelen lefékezni felizgatott idegeit, tehát
elszalad a kávéházba, a kollégákhoz, akik közt tovább festhet a
szájával, amíg csak el nem fárad. Tehát: a festő-törzsasztal. Ezúttal
nem művészetről van szó. Messzire elhallatszik ez a dialógtöredék, amely
olyan régi, mint maga az emberiség: «Rossz ember!» «Nem. Csak egoista».
Aztán: szenvedélyes vita a rossz emberről és a jó emberről. Nagyon
gyenge példák egy-egy jó emberről. Kitűnő példák egyes rossz emberekről.
Végül: verseny, hogy ki követte el életében a legnagyobb, a legigazibb
rosszaságot. Pályadíj: egy nagy szivar. Csak azt az egyet mondom el,
amely a szivart megnyerte.

– Tizenhatéves voltam, – mesélte az egyik – mikor egyszer Szilveszter
éjszakán diáktársaimmal nagy mulatságot csaptunk. Reggel nyolc óra volt,
mikor elindultunk hazafelé a hóban. Meglehetősen sokat ittunk és
féktelen jókedvünk volt. Összefogózva, énekelve mentünk utcáról-utcára
és mindenáron el akartunk követni valamit. Ahogy így megyünk, egyszerre
csak egy levélszekrény mellett elhaladva látom, hogy abból a kis
nyílásból, ahova a leveleket kell bedobni, kikandikál egy fehér
borítéknak a csücske. Az újévi gratuláció nálunk nagyon elterjedt szokás
és ilyenkor újévkor annyi gratulációt dobnak be a levélszekrényekbe,
hogy mindenik zsúfolva van. Ennél a levélszekrénynél is ez volt az eset.
Az a boríték, amelynek a csücske kilátszott, már nem fért be a túltömött
levélszekrénybe. Odamentem és kihúztam a levelet a szekrényből. Ezeknek
az újévi gratuláló névjegyeknek a borítékjai nem szoktak leragasztva
lenni, mert a posta így olcsóbban szállítja őket. Kivettem a borítékból
a névjegyet, amelyen egy név állott, nyomtatva, s alatta az illető
foglalkozása: «segédhivatali aligazgató». E nyomtatott sorok alatt
gondos, jellemző hivatalnokírással ez a szöveg: «az igen tisztelt főnök
úrnak boldog újévet kíván». A borítékon a főnök neve. «Gyertek», –
mondtam a fiúknak – «ebből egy jó vicc lesz!» Bementünk egy kávéházba.
Tintát és tollat kértem. Már akkor értettem ahhoz, amit azóta tökélyre
vittem: valakinek az írását a csalódásig híven utánozni. Ez egyik
bizonyítéka is annak, hogy jó rajzoló vagyok… Szóval, fogtam a tollat és
miután egy másik darab papíron néhány próbát tettem, a szegény
hivatalnok mondata után tett pontot vesszővé javítottam ki és folytattam
a mondatot, így: «és őt arra figyelmezteti, hogyha az újévben is olyan
ostobán és igazságtalanul fog bánni alantasaival, mint az idén, úgy
ennek rossz vége lesz». – A hamisítás tökéletesen sikerült. A kártyát
visszatettem a borítékba, a borítékot pedig visszadobtam a
levélszekrénybe. Mindnyájan jól mulattunk ezen és hazamentünk aludni.
Schluss. A történetnek vége.

A zsűri indokolása, amellyel a szivart ennek a rossz embernek megítélte:

I. A rosszaság tökéletesen önzetlen volt.

II. A perspektíva, amely ebből a csínyből nyílik, szinte végtelen. A
főnök meglepetése, mikor a kártyát megkapja. Az első találkozás a főnök
és a gratuláns közt. Szól neki erről a főnök vagy csak érezteti vele egy
egész életen át a haragját? Ha szól neki, mit felel a gratuláns? Mit
mond a gratuláns, ha megmutatja neki a főnök a kártyát? Fog neki a főnök
hinni, mikor megesküszik, hogy nem ő írta a mondat második felét? Hát ki
írta? Ki írhatta? És a gratuláns álmatlan éjszakái, amikor igyekszik ezt
a pokoli rejtélyt megfejteni: ő maga dobta be a kártyát a
levélszekrénybe, onnan csak a posta vehette ki, hogyan kerültek mégis
újabb sorok az ő sorai alá? A főnök gondolatai: megőrült ez az ember?
Vagy szilveszteri hangulatban részegen írta a gratulációt? Vagy ha
elhiszi neki, hogy más írta a szöveghez a gorombaságot, kinek lehetett
ez érdeke? Hol történt a hamisítás: a gratuláns házánál, vagy az ő, a
főnök házánál, miután már megérkezett a kártya? Vagy nem is történt
hamisítás, hanem a gratuláns fogadott valakivel, hogy újévkor megmondja
az igazat a főnöknek? És aztán: az egész eset pszichológiai hatása a
főnökre – mert okvetlenül elkezd gondolkozni azon, hogy tényleg ostobán
és igazságtalanul bánik-e ő az alantasaival? Minden, minden eszébe fog
jutni mind a két embernek, csak az nem, hogy valaki kivette a
levélszekrényből a kártyát, hamar hozzáírt valamit és visszadobta.

Nagyon régen hallottam ezt a történetet. Mindig úgy élt az
emlékezetemben, hogy a mellett, hogy valóban pályadíjat érdemel a
rosszaságból – ez az, amit «örök titoknak» szoktak nevezni. A két
érdekeltre nézve nem is tudom más lehetőségét a rejtély megfejtésének,
mint csak azt az egyet, hogy egyik vagy másik most, évtizedek multán
véletlenül elolvassa ezeket a sorokat.




11

Kényes történet. Szerencsére elég régen történt, nem fog sok vizet
zavarni. Doktor-ismerőseim közül az egyikhez elmegy egy nap egy nagyon
ismert pesti színész, akiről egyebet se írtak akkor a lapok, mint azt,
hogy: «a nők kedvence», «ifjú lányok ideálja», «az ideális hősszerelmes»
stb. Mint valamikor Bécsben a Kainz nevét, úgy az ő nevét is kivágták a
fiatal lányok az újságból, ráragasztották a vajaskenyérre és megették.
Többet már igazán nem tehettek.

Ez a tökéletes Romeó tehát megjelenik doktor-ismerősömnél és
kétségbeesett arccal mondja, hogy nagy szívességre kéri. Helyzete
borzasztó. Évekkel ezelőtt gyakran volt gyomorégése és a régi
Otthon-Körben ezt elpanaszolta egy fiatal orvosnak. A fiatal orvos
megvizsgálta, diétát rendelt neki és rövidesen kigyógyította ebből a
kellemetlen betegségből, amelyen addig professzorok se tudtak segíteni.
Ilyen esetekben fizetségről szó sem lehetett. A hősszerelmes egy
gyönyörű nagy arcképét berámáztatta és elküldte az ügyes kis doktornak,
ezzel a felírással: «_Dr. S...r Károlynak, egészségem visszaadójának,
aki nagy betegségemből kigyógyított. Örökké hálás híve…_ (aláírás.) A
fiatal doktor roppantul meg volt tisztelve, a nagy arcképet büszkén az
íróasztala fölé akasztotta, hogy minden páciense láthassa.

Történt azonban, hogy ez a fiatal doktor sehogyse tudott boldogulni
Pesten. Összeszedett tehát egy kis pénzt és kiment Párizsba, G.
tanárhoz, aki akkor a világ első specialistája volt abban a betegségben,
amit nálunk még mindig nem illik az igazi nevén lenyomtatni, s ami elég
brutális szemérmességgel «vérbaj» címen szerepel a sajtóban. Künn volt a
professzor mellett néhány évig, kiképezte magát ebben a szakmában,
hazajött Pestre és rövid idő alatt egyike lett ezen a téren a
legkeresettebb, sőt a legismertebb nevű specialistáknak. Már vagy
harmadik éve praktizált nagy sikerrel Pesten, mikor egyszer a
hősszerelmeshez – aki szintén praktizált a Nemzeti Színházban – odalép
egy barátja és azt mondja neki: «Mégis csak marha vagy te, pajtás, hogy
Dr. S...r-nak arcképet adsz és ráírod, hogy ő a te egészséged
visszaadója és nagy betegségedből ő gyógyított ki. Csodálnám, ha ez jó
hatással volna a te hölgyközönségedre». A hősszerelmes majdnem elájult.
Aztán megbizonyosodott a felől, hogy a hálás doktor még mindig az
íróasztala fölött tiszteli az ő régi, gyomorégéses arcképét. Az én
doktor-ismerősömhöz azért szaladt, mert azt hallotta róla, hogy ő a
híres specialista legjobb barátja. Arra kérte, kövessen el mindent, hogy
ez az arckép onnan eltűnjön, ellenkező esetre öngyilkossági kísérletet
helyezett kilátásba. Hogy mi lett az eset vége, nem tudom. De nem is
fontos. Csak még azt teszem hozzá, hogy mikor ezt a húszéves pesti
történetet, amelynek minden szereplőjét ismerem, 1927-ben Párizsban egy
írói társaságban elmeséltem, egy francia író azt mondta, hogy már
hallotta.




12

Moziban, Bécsben. Egy amerikai film, ezzel a címmel: «Cobra».
Főszereplő: Valentino, a híres filmszínész, aki nemrég halt meg. A film
úgy végződik, hogy Valentino szerelmében csalódottan hajóra száll és
bánatosan visszavitorlázik Európába. Az előadásnak vége. A közönség
mozgolódni kezd, hogy távozzék, mikor egyszerre megjelenik a fehér
vásznon egy felírás: «Valentino a halottas ágyon». Mindenki visszaül a
helyére, a zenekar halk gyászindulót játszik és a vásznon ismét
megjelenik Valentino, halva. Virágokkal teleszórt, gyertyákkal
körüldíszített ágyon fekszik s ágya elé lassan letérdel egy gyászruhás
hölgy. Valentino nem játszik ezen a képen, Valentino valóban holtan
fekszik az ágyon és arcának végtelen nyugalma lesujtó kritikát gyakorol
minden színészen, aki valaha filmen halottat játszott. A képnek váratlan
hatása volt: egy hölgy felsikoltott és fiatal lányok, akik velem egy
sorban ültek, eltakarták a szemüket, hogy ne lássák.

Társaságban, Budapesten. A házigazda nagyszerű új gramofónt kapott
Amerikából és bemutatja rajta legjobb lemezeit. Többen Caruso-lemezt
kérnek. A gramofónban felcsendül Caruso hangja, a pompás instrumentum
még a lélekzetvételeket is visszaadja. Egy hölgy így szól: «Szegény
Caruso!» A házigazda az íróasztalhoz megy és egy amerikai illusztrált
lapot mutat. A lap kézről-kézre jár. Mikor hozzám kerül, mélynyomású
képet látok benne, amely a halott Carusot ábrázolja – mostani
állapotában. Nem is koporsóban, hanem üvegfedelű szekrényben fekszik,
bebalzsamozva, frakkban és fehér mellényben, ahogy koncerteken énekelt.
Valószínűleg a fotografus kérésére, az üvegfedelű szekrény nem
vízszintesen fekszik, hanem ferdén áll, neki van támasztva valaminek,
úgyhogy a lehúnyt szemű, évek óta halott Caruso valami rettenetes
merevséggel majdnem áll benne. A fehér mellénye tiszta és divatos.
Feltétlenül arra kell gondolnia az embernek, hogy bármily hermetikusan
van is elzárva ez az üvegkoporsó, a fehér mellényt bizonyos időközökben
tisztával kell kicserélni.

Ez nem halott-kultusz. Ez valami új: hulla-kultusz. Valami szörnyű
nyilvánosságrahozatala, továbbéltetése a cadavernek, amelyet eddig
minden kor és minden vallás, minden szeretet és minden fájdalom
kérlelhetetlenül eltüntetett a szem elől, a földbe, a tűzbe, a tenger
fenekére vagy a legendás mennyországba. Nem tudom, mélyenérző
zenészeknek mi a véleményük Beethoven ismert halotti maszkjának
hallatlan elterjedtségéről, de én mindig rosszul éreztem magamat,
ahányszor csak fiatal leányok, csinos asszonyok vagy operettkomponisták
művészien dekorált szobájában rózsaszínű vagy pláne fekete gyászflórból
készült szalaggal díszítve láttam a falon függeni ezt a dacos
mártírarcot, amely engem soha Beethoven zseníjére nem figyelmeztetett,
hanem mindig csak arra a nyomorult halálra, amit halt. Abba a
folytonosságba, amely az élő ember és emléke közt van, sértően és
kicsinyesen tolakszik bele a szándék: azt, ami benne a halál
pillanatától kezdve már nem fontos, konzerválni. Vannak családok,
amelyek berámáztatják és a falra függesztik az elhaltak feketekeretes
gyászjelentését. Kegyetlen látvány és tulajdonképpen a gyász legmélyebb
értelmét zavaró gondolat: nem arra lenni emlékeztetve, hogy az anya
_élt_, hanem arra, hogy meghalt. A halottak tiszteletét még nagyon sok
évszázadig nem fogja kiirthatni az emberiségből semmiféle nevelés, de a
hullának semmi köze sincs a halotthoz. A halott: ember, a hulla pedig
összedőlt ház, amelyből az ember kiköltözött, amelyet túlél s amely – ha
visszagondolunk szerepére az ember életében – valóban nem érdemel mást,
mint megégettetést, vagy a földbe való elásatást. Az ember nem mondhatja
azt, hogy: «unokatestvére vagyok a hullának» (– mint ahogy zavarában ezt
mondta egy magyar költő temetésén egy rokona, akit a nagy tolongásban a
rendőr nem akart a koporsóhoz bocsátani –), és az ember méltán van jobb
érzésében megsértve, ha egy tapintatlan és ízléstelen _publicity_
elküldi a fotografust az énekeshez még évekkel a halála után is. A szép
Caruso-lemezekben, amelyeket ismerünk, épp az a mélyen megható, hogy
ebből a csodás jelenségből már semmi nincs meg, csak az éneke. Milyen
csúnya és nemtelen gondolat: e mellé az élő hang mellé elterjeszteni a
példányok százezreiben azt a frakkos és fehérmellényes rémképet. Aznap
éjjel, mikor ezt megmutatták nekem, nem tudtam elaludni. Egy vízió
kínozott: a messze jövőben valamikor, egy szobor valahol Amerikában,
valami elhalt nagy férfiú szobra egy város főterén, de nem bronzból vagy
márványból, hanem magából abból a férfiből készítve: magas talapzaton, ő
maga, mint a balzsamozás művészetének remeke, életszínűre zománcozott
arccal, hó és eső ellen impregnált, örökké tartó igazi ruhában –
égbekiáltóan költőietlen lázadás az elmúlás gondolata ellen, borzalmas
csodaműve egy világnak, amely a konzervgyártást a legmagasabb
tökéletességre emelte.




13

Halottal szemben tapintatosnak kell lenni. A halottnak is megvan a maga
kis utolsó hiúsága. A halott, mikor gyertyák közt fekszik a ravatalon,
nem szereti, ha azt suttogják körülötte: – «Jaj, szegény, mennyire
megváltozott». Ezért haragszik a halott. Azt kell mondani: – «Olyan,
mintha aludna». Ezt szereti.




14

Parsifal előadásán voltam a berlini állami operában. Wagner 1882-ben,
Velencében, beszámolva a Parsifal előadásáról, azt írja, hogy «wir
konnten uns wie der gewohnten Welt entrückt fühlen». Ez járt az eszemben
az egész előadás alatt. Fájdalom, a technika haladása túlszárnyalta
Wagner rendezői fantáziáját. A második felvonásban ezt írja elő Wagner:
«Klingsor felkiált titokzatos mozdulatokkal: «… Kundry! Mestered hív,
fel, fel!» És zárjelben hozzáteszi: «Kékes fényben felemelkedik Kundry
alakja.» Azóta negyvenhat év telt el. A Parsifal első előadásainak
idején még színpadi csoda volt nemcsak a kékes fény, hanem az is, hogy
Kundry (– és annyi sok más titokzatos lény –) a sülyesztő segítségével
jött fel a föld alól. Ma, amikor minden néző, mikor a színházból
hazamegy, a liftnek nevezett és minden színpadi sülyesztőnél
tökéletesebb és merészebb sülyesztő-emelő készüléken száll fel a
lakásába, a fantasztikus színművek előadásain be lehetne szüntetni ezt a
csodát, amely nem csoda többé. A színpadon ehhez a csodához szegény
Klingsor kénytelen «titokzatos mozdulatokat» csinálni, közben pedig
hatalmasan szól a mennydörgés. Nem lehet ellentállni, hogy ne
figyelmeztesse az ember a rendezőt: manapság nem mennydörögni szokás a
liftért, hanem csöngetni.




15

New-Yorkban, egy vacsorán, intellectuel-hölgy mellett ültem. Az
indiánokról beszélt. Ősi nyelvükről. Arról, hogy még most is
csodálkoznak a bevándorolt fehér emberek idegen beszédjén. De azért
sokan megtanultak angolul. Egy indián hallott egyszer egy másik indiánt,
aki előbb vele indiánul beszélt, aztán rögtön ezután egy kereskedővel
angolul. Odaugrott hozzá, erőszakkal felnyitotta a száját és belenézett.
«Mit csinálsz?» – kérdezte ez rémülten. A másik nyugodtan: «Megnéztem,
hogy nincs-e két nyelved». Soha életemben nem hallottam ilyen
teli-találattal kifejezni mindazt, amit nyelvek tanulásainak, kiejtésnek
nehézségeiről és akadályairól szoktak magyarázni tanítók, filológusok.
Az indiánnak van igaza. Két nyelvhez két nyelv kell.




16

Előadás után, éjfélkor bementem a színházba. (Régi bűnügyi tapasztalat,
hogy a tettes belső kényszer nyomása alatt felkeresi a tett színhelyét a
bűntény után.) A nézőtér még meleg volt attól a sokszáz embertől, aki
itt félnyolctól tizenegyig lelkesült, kimelegedett és lélegzett. A piros
szőnyeg tele volt papírral. (Egészen mellesleg megjegyezve: semmi nem
jellemzi jobban azt, hogy emberek vonultak el valahonnan, mint az, hogy
papír maradt ott utánuk, papír, papír, papír… Példák: nagyforgalmú utca
éjjel, üresen. Hotelszoba, amiből elutazott a vendég. Vasúti kupé,
amiből kiszálltak az utasok. A Városliget, hétfőn reggel.)

A nézőtérről a színpadra mentem. A színpadról abba a kis raktárba néztem
be, ahol az előadáshoz szükséges tárgyak, az úgynevezett kellékek vannak
nagy rendben elraktározva. Virágcsokor, betört cilinder, pezsgősüveg,
cipő, tányér, esernyő, revolver, tőr, könyv, a «Times», az «Echo de
Paris», teásszervísz, postacsomag, szivarosdoboz, telefónkészülék stb.
némán sorakozik a polcokon és várja a másnapi előadást. Legyen szabad
könnyebbség okáért régimódi formát választanom. Igenis, kihallgattam a
beszélgetésüket. A következőket jegyezhettem fel:

_A telefonkészülék:_ – Borzasztó élet! Minden este szájához emel G., a
híres színész és a következőket kiáltja belém: «Halló, Lebidois! Kérem,
mondja meg a feleségemnek, hogy ma nem jövök haza vacsorára.» – Ez már
negyvenharmadszor történik. Azt hallom, hogy künn a városban vannak
telefonkagylók, amelyek a legérdekesebb dolgokat hallják. Élet, halál,
szerelem, öröm, bánat, üzlet, tréfa, harag megy rajtuk keresztül
percről-percre. És én itt állok a reflektor fényében és minden este,
minden áldott este csak ezt hallom: «Halló, Lebidois! kérem, mondja meg
a feleségemnek, hogy ma nem jövök haza vacsorára.» – Ezt még hallani
fogom vagy ötvenhétszer, akkor százas jubileum lesz és engem végleg
eltesznek a raktárba. Ó, ha tudná ezt a szenvedést az a sokszázezer
szegény, dolgozó telefónkészülék, aki engem úgy irígyel a színpadi
dicsőségért!

_A levélpapír:_ – Én nagyon fontos vagyok. Mikor engem behoznak a
színpadra, a nézőtéren egyszerre halotti csönd lesz. H. úr, a híres
színész belém néz, kiejt a kezéből, a fejéhez kap és így kiált fel:
«Minden elveszett! A hajó elsüllyedt és Whitstable a hullámok martaléka
lett!» Ugyanekkor B., a híres színésznő ájultan rogy a földre. Igen,
igen. Ha én nem volnék, a darab megakadna és a publikum hazamehetne. És
mégis rosszul bánik velem az igazgatóság. Ha nem adnak jobb helyet itt a
raktárban, felmondok és elmegyek. Lássák, hogyan boldogulnak nélkülem!

_A nagydob:_ – Engem sem tisztelnek eléggé. Pedig mikor én a színfalak
mögött megszólalok, a színpadon ezt kiáltják: «Mennydörgés!» – «Vihar!»
– «Istenítélet!» És az egész statisztéria letérdel és imádkozik. Igen,
igen. Csak mellőzzön továbbra is az igazgatóság! Egyszer megharagszom és
egy rettenetes viharral elpusztítom az egész épületet!

_Egy ásványvizes üveg papírcímkéje._ – Az én értékemet sem ismerik ezek
az ostobák. Pedig 1921-ben egy drámában G. úr átadott engem L. úrnak e
szavakkal: «Itt van ezer pezeta!» – és L. úr kezet csókolt G. úrnak és
azt mondta neki: «Corregidor, e papírdarab megmenti életemet és családom
becsületét!» – Igen, igen, kedves kollégák, _ez_ vagyok _én!_

_A kard._ – Tegnap este a színpadon G. úr megsértette az ujját egy
kiálló szögben. Valami piros folyadék kezdett szivárogni a sebéből,
aminőt még sohasem láttam. Mi lehet ez?

_Az öreg komika kalapja._ – Érthetetlen! Harminc évvel ezelőtt bejöttem
a színpadra B. kisasszony fején és az egész publikum elragadtatva
suttogott: «Milyen gyönyörű! És milyen bájos kalapja van!» – Most
bejövök minden este ugyanannak a hölgynek a fején, ugyanúgy, mint
harminc évvel ezelőtt és mikor meglátnak bennünket, hangosan nevet
mindenki. Ó, hogy megváltozott a közönség ízlése!

_Egy kopott frakk._ – Ó, én tudom, hogy tehetséges vagyok, de azért
őszintén megvallva, sok függ attól, hogy jó partnere van-e az embernek.
Például, ha velem P. úr lép be a színpadra, csak úgy harsog a nevetés.
És ha Z. úrral jövök be, nem nevet senki. Meg kell válogatni a partnert.

_Egy fazék._ – Egy konyhaberendező üzletben álltam és vártam a jövőt.
Álmom a családi élet volt: tiszta konyha, meleg tűzhely, kedves család,
sok egészséges gyerek, akiket én táplálok és akik szeretettel vesznek
körül. Ah! Egy napon azonban belépett Reinhardt, a híres rendező az
üzletbe, körülnézett és énrám mutatva így szólt: «Ezt vegyük meg, ez
nagyon jól fog hatni a harmadik felvonás konyhajelenetében.» – Vagyis
fölfedezett engem. Azóta a színházban ragyogok, játszom. Nagy sikerem
van. De pótolja ez számomra a családi élet és a kedves tűzhely melegét,
amit soha, soha nem fogok megismerni?

És végül:

_A tükör._ – Én vagyok a legszebb a színháznál. Akárki, nő vagy férfi,
ha megnéz, így suttog: «Elragadó!» – Már az is megtörtént, hogy
megcsókoltak!

Aztán egyszerre csönd lett, mert behallatszott a színpadról a
tűzoltó-őrjárat nehéz csizmáinak kopogása.




17

Ha valaha az életben nagy dramaturgiai művet írnék, az volna a
kiindulópontom, hogy a színház nézőterén tölteni az estét: _büntetés_.
Képzeljük magunkat abba a korba, amikor az inkvizíció nemcsak tüzes
vassal és homlokszorítóval kínozta az áldozatait, hanem szellemes
kínzásokat is talált ki, például a hanyattfekvő áldozatnak lassan, de
nagyon sokáig egy-egy csöpp vizet csöppentett a szájába. Vonatkoztassuk
el magunkat mindentől, ami a «színház» fogalom körül ránkragadt és
képzeljük el, hogy egy inkvizítor, akinek ambiciója új kínzási módokat
feltalálni, kitalálja a következő büntetést:

«A bűnös köteles hetenként egyszer, meghatározott órában, meghatározott
percben hirtelen minden dolgát abbahagyni és jó vagy rossz időben egy
nagy terembe sietni. A nagyterem azonnal elsötétítendő és a bűnös szűk
ülőhelyére vezetendő. Ott kell ülnie három óra hosszant a sötétben,
mereven és mozdulatlanul. Ez idő alatt tilos: 1. kimenni, 2. felállni,
3. fészkelődni, 4. hátrafordulni, 5. beszélni, 6. orrot fujni, 7.
köhögni, 8. tüsszenteni, 9. enni, 10. inni, 11. dohányozni, 12. külön,
önállóan nevetni, 13. aludni, 14. olvasni, 15. írni, 16. nyujtózni, 17.
ásítani, 18. más irányba nézni, mint előre, 19. más helyre átülni, 20. a
végét meg nem várni, 21. el kell a meleget tűrni, 22. el kell a hideget
tűrni, 23. minden bosszúságát némán kell elnyelni, 24. tilos
felháborodásának bármi jelét adni, 25. hangosan sóhajtozni vagy nyögni,
26. a ruházatán bármit is változtatni: tehát mellényét kigombolni vagy
szűk cipőjét lehúzni, 27. nem figyelni, 28. agyát megpihentetni,
kikapcsolni, 29. megzavarni olyan tetszésnyilvánítást, mely az ő
meggyőződésével ellenkezik, 30. rendes, kényelmes napi ruhájában
odamenni, 31. abbahagyni és máskor folytatni. – Ezenkívül tilos még sok
minden, ami hamarjában nem jut eszembe.»

Ezt a sötétbe beültetett, megmerevített, elnémított, minden funkciótól
eltiltott embert nevezzük színházi nézőnek, akinek az újkor emberszerető
mozgalmai megadják azt a könnyebbséget, – (de ezt se mindig) – hogy
óránként egyszer néhány percre kimehet sétálni, hogy a testi kínlódást
kipihenje és az újabb testi kínlódáshoz erőt gyüjtsön. Már most mi a
dramaturgia? Dramaturgia az a tudomány, amely összegyüjtötte mindazokat
a szabályokat, amelyek szerint ennek a testi kínokra ítélt embernek a
helyzetét megkönnyíthetjük azzal, hogy a terem egyik falát lebontjuk és
abban a falnyílásban mutogatunk neki valamit. Ennek a valaminek azonban
oly vonzónak kell lennie, hogy a leírt testi kínlódás az áldozatra nézve
előbb _eltűrhetővé_, majd _érezhetetlenné_, végül pedig _kívánatossá_
legyen. Annyira kívánatossá, hogy még keservesen szerzett pénzét is
odaadja érte. Sőt törje magát utána.

Ez volna dramaturgiám bevezető része. Azután következnének azok a
fejezetek, amelyek elmondanák: minő alacsony és magas, felszínes és
mély, parlagi és fenséges módok vannak arra, hogy a terem lebontott fala
mögött levő nyílásból ez a narkózis hatásosan áradjon ki a
kínszenvedőkre.




18

Irodalomban is, életben is, vannak szívkomédiások, akiket élvezet
leleplezni. Négyféle típust ismerek. Vannak: 1.
_szívük-csücskét-mutogatók_. Ezek úgy tesznek, mint akinek véletlenül
nyitva maradt egy gomb a ruháján és most kilátszik a szíve hegye. Arra
várnak, hogy valaki figyelmeztesse őket erre a toallethibára. Akkor
elpirulnak és hamar begombolják a ruhát. – 2. _Szív-pirosítók_. Ezek úgy
találják, hogy nem elég piros a szívük és ezért minden percben rúzst
kennek rá. – 3. _Szív-exhibicionisták_. Ezek állandóan szemérmetlenül
mutogatják a szívüket. Úgy viselkednek, mint azok az egyéves kis
gyerekek, akikre szüleik folyton rájukszólnak, hogy nem szabad az
ingecskét mindig nyakig fölemelni, ha vendég van. – 4. Akik _bujócskát
játszanak a szívükkel_: folyton eldugják a szívüket és iszonyúan meg
vannak sértve, ha rögtön nem kezdjük keresni náluk a szívet, ezzel a
kiáltással: «Maga hamis, magának van szíve, csak nem akarja mutatni!» –
Az igazi szívet emberek cselekedeteiben és költők műveiben elég nehéz
megtalálni. Csak a hamisítottat, a meg-komédiázottat könnyű. Az igazit
legtöbbször az a szorongó és fájdalmas szimpátia-érzés jelzi, amelyet
egy cselekedet hallatára vagy egy könyv olvasása után érzünk. A
csillagászattanban tanultuk gyerekkorunkban, hogy vannak csillagok,
amiket a legfinomabb műszerekkel sem lehet meglátni, – a jelenlétükre
csupán azokból a zavarásokból, vonzásokból, taszításokból lehet
következtetni, amelyeket a körülöttük levő látható égitestekre
gyakorolnak. De a létezésük megdönthetetlenül be van bizonyítva, bár ők
maguk a refraktor számára örökre láthatatlanok. Nekem mindig az volt az
érzésem, hogy ezek a csillagok közelebb vannak Istenhez, mint a
láthatók.




19

Kis gyerek jószívéről nincs szebb történet, mint az, amit szegény Beöthy
Zsigáról hallottam, Beöthy László korán elhalt öccséről. Az édesanyjuk,
Rákosi Szidi mesélte, hogy a kis Zsiga szívszaggató zokogással ment
hozzá panaszkodni: – Édesanyám, a Laci _megint elkérte_ a
vajaskenyeremet!




20

Motorcsónakunk este tízkor indult a Lidóról, holdfényben, Velence felé.
Rajtam kívül négy utasa volt: egy társaság, amely három hölgyből és egy
úrból állott. Ők Velencébe mentek szórakozni, én a pályaudvarra, az
éjjeli vonathoz. Ha nem akartam volna, akkor is hallanom kellett volna
minden szavukat, oly hangosan folyt a társalgás a csöndes nyári
éjszakában. A három hölgy feltűnően öltözött tipikus Lidó-hölgy volt. A
férfi szmókingban. Fiatal, nagyon barna arcszínű és lehetetlenül
feketehajú, igen csinos ember. Néhányszor láttam a fürdőben előzőleg,
ahol macskaszerű ügyességgel véghezvitt ugró- és úszómutatványokkal
mulattatta a hölgyeket. Azt mondták róla: délamerikai. De hallottam
spanyolul, olaszul és franciául beszélni. Most franciául beszélt a három
hölggyel. Az első mondata, amit hallottam, ez volt:

– Soha, soha nem vettem szerelmet pénzért.

– Pedig ez nem szégyen – mondta az egyik hölgy. – A leghíresebb
nőcsábítók se vetették meg ezt az eszközt, ha egy nő nagyon megtetszett
nekik és más mód nem volt a gyors hódításra.

Egy másik hölgy egy mondatot kezdett:

– Párizsban…

– Ah! – kiáltott fel. – Párizsban aztán éppen nem! Köszönöm szépen! Egy
ilyen éjszakai ismeretség a boulevardon, látogatás a hölgynél – még meg
is gyilkolhatják az embert.

A hölgy:

– Borzasztó dolgokat hallani.

Az ifjú:

– Nekem volt Párizsban egy ismerősöm, egy német. Azzal egyszer egy
nagyon kellemetlen ilyen dolog történt. Csatlakozott egy csinos lányhoz,
aki a Boulevard des Italiens-en sétált éjfélután. Bementek egy barba és
erős angol pálinkákat ittak. A németnek nem voltak további szándékai a
hölggyel, de sokat ittak, a hölgy nagyon hívta és ő nagyon részeg volt,
elfogadta a meghívást. A hölgy elvezette a lakására, a Rue
Vintimille-be, egy régi, piszkos házba.

Az egyik hölgy nevetett.

– Mit nevet? – kérdezte az ifjú idegesen.

A hölgy:

– Nem maga volt az a német?

Mind a három hölgy nevetni kezdett, hogy látták a zavarát és mind azt
kiabálták, hogy ő volt az a német, csak restelli, hogy ilyen nővel volt
kalandja. Ő dühösen tiltakozott.

– Folytassa! – vetett véget a vitának az egyik hölgy.

Folytatta:

– A negyedik emeletre mentek fel egy piszkos, régi házban, és ott a nő
bevezette a németet egy kis kétszobás lakásba. A német tántorgott a sok
italtól, ledobálta magáról a ruháját és végigdobta magát a nagy ágyon.
Kinyujtózott, aludni akart. Sokáig feküdt lehúnyt szemmel, de nem tudott
elaludni. Egyszer, mikor felnyitja a szemét, ahogy oldalt feküdt,
belelátott egy tükrös szekrényajtóba. A szmókingja a földön feküdt, az
ágy mellett. A tükörből látta a szmókingot és egyszerre csak azt veszi
észre, hogy a szmóking mozog. Nem szólalt meg, azt hihette, hogy a
részegség okozza ezt a káprázatot. De figyelt. Újra mozdul a szőnyegen a
szmóking, de akkor már látni lehetett egy emberi kezet, amely az ágy
alól nyúlva ki, akarta nesztelenül, nagyon lassan behúzni a szmókingot
az ágy alá. A szmókingban volt a németnek a pénztárcája. Nagyon meg
lehetett ijedve, mert még mindig nem mert szólni. A szmóking kísérteties
lassúsággal húzódott az ágy felé, s akkor a német, aki lélekzetét
visszafojtva meredt a tükörbe, meglátta a kézhez tartozó embernek a
fejét az ágy alatt. Egyszerre csak az az ágy alatti ember is belenéz
véletlenül a tükörbe és meglátja, hogy az ágyon fekvő német némán és
mereven nézi őt. A két szem találkozott a tükörben és vadul nézte
egymást. Nekem megállt a szívverésem…

Az egyik hölgy felsikoltott:

– Ah! Elárulta magát!

Valamennyien diadalmasan sikoltoztak:

– Elárulta magát! Azt mondta: «nekem megállt a szívverésem!» Első
személyben mondta! Mégis csak ő volt a német!

A fiatalember sápadt lett a dühtől. A három nő, mint három csinos kis
boszorkány, úgy sikoltott, csúfolódott, nevetett. A fiatalember némán
ült a helyén, de az ajka remegett a haragtól és a szégyentől. A
szemefehérje megvillant a sötét arcában.

– Nem én voltam a német, – mondta nyugodtan, mikor a lárma elhallgatott
– a becsületszavamat adom, hogy nem én voltam az.

– De első személyben mondta: «megállt a szívverésem.»

– Igen. Mert megállt.

Most egyszerre elhallgatott a három nő, csodálkozva. Nagy csönd lett,
mert a motor is elhallgatott, a San Marco-hoz értünk.

– Hát igenis, elszóltam magam – mondta valami bosszantó élességgel a
hangjában a fiatalember. – Akkor megállt a szívverésem, igen, mert
nagyon megijedtem. De nem az az úr voltam, aki az ágyon feküdt, hanem az
az úr voltam, aki az ágy alatt feküdt és kinyujtotta a kezét a szmóking
után. Volt okom megijedni.

Kisegítette a hölgyeket a hajóból és elkeveredtek mind a négyen a lármás
tömegben. Én egyedül mentem tovább a motoroson, a pályaudvar felé.




21

Régi könyvek közt keresgélek egy antikváriusnál. A tulajdonos egyszerre
így szól hozzám, nagy sor díszkötésű kötetre mutatva:

– Nézze, ez alkalmi vétel.

Odamegyek, megnézem. Híres német világtörténet, negyven kötetben,
gyönyörűen bekötve. Az antikvárius szól:

– Nagyon olcsón adom.

– Köszönöm, – mondom – nem kell.

Nem hagy békén:

– Nagyon szép példány. Szép kötés, tiszta, olyan, mintha új volna.

– Köszönöm, – mondom – nem kell.

Felemeli a hangját:

– Ez a példány W. bárónőnek, a híres bankár feleségének a könyvtárából
való.

Idegesen szólok:

– Maga azt hiszi, hogy ezzel hat rám? Hogy amért a gazdag bárónőé volt,
azért majd inkább megveszem?

Szinte atyaian mosolyog rám:

– Nem. Ezt nem hiszem. Csak bizonyítékát akartam adni, hogy egy igazán
tiszta példányról van szó, amihez soha senki hozzá nem nyult.




22

Rettenetes álom: feltaláltam a közönséges tejeskávét. Azt álmodtam, hogy
jóízűen reggeliztem: kávét, zsömlével. De egyedül voltam a világon, aki
így reggelizett. A tejeskávét még nem ismerte senki, mert azt én
találtam fel. Meg voltam győződve, hogy ha az emberiség megismeri ezt a
találmányt, ez lesz a világon a legelterjedtebb reggeli vagy ozsonna és
az emberek százmilliói fogják ezt az italt inni, napjában többször is.
Elrohantam tehát egy nagy bankba, amely mindenféle iparvállalatokat
finanszíroz és bebocsáttatást nyertem a fő-főigazgatóhoz. Miután
elmondtam, hogy feltaláltam egy italt, amelynek népszerűséget jósolok,
az igazgató felkért, hogy ismertessem a találmányt. Rövidre kellett
fognom az előterjesztést, tehát csak ennyit mondtam:

– Ön embereket utaztat a földgömb másik felére, ahol van egy bizonyos
cserje, amelynek érett magvait össze kell gyüjteni. Ezeket a magvakat
vasedénybe kell rakni és nem elégetni, hanem csak addig melegíteni, amíg
megfeketednek és a pörköltség bűzét kezdik árasztani.

Már gyanúsan nézett rám az igazgató.

– Aztán – folytattam – ezeket a félig-égett magvakat porrá kell törni.
De nem a port esszük meg, sem annak főzetét, hanem szerkesztünk oly
edényeket, amelyekben alul víz forr, mely forró víznek a gőze áthatol a
fekete homokon, miközben kiizzaszt belőle egy feketés folyadékot, amely
külön edényben gyüjtendő össze és amely savanykásan-keserű,
élvezhetetlen.

Most már nagy szemeket meresztett rám.

– Aztán – mondtam tovább – elmegyünk és kikeresünk a sok közül egy emlős
állatot, annak is a nőstényét. Ettől mesterségesen, kínzás útján
elvesszük azt a fehér folyadékot, amellyel kicsinyeit táplálja. Ezt a
folyadékot tűzre tesszük, a forrásig hevítjük, aztán lehűtjük, de nem
addig, amíg kihűl, hanem csak addig, amíg oly meleg marad, hogy nem
égeti el az embernek a száját. Az így nyert fehér állati folyadékot
összekeverjük az imént nyert fekete növényi folyadékkal.

– Pfuj – mondta az igazgató.

– Aztán, – folytattam rendületlenül – hogy ezt a keveréket élvezhetővé
tegyük, kimegyünk a rétre és elültetünk egy bizonyos növényt, amelynek
nagyon vastag a gyökere. De ennek a növénynek nem a levelét, virágját
vagy magvát választjuk ki céljainkra, hanem éppen a gyökerét. Mikor a
gyökere megkövéredik, kihúzzuk a földből, szeletekre vágjuk és
vízmedencében kiáztatjuk belőle az undorítóan édeskés levét. A gyökeret
aztán eldobjuk. A piszkos lé, amelyet így nyertünk, addig párolog, amíg
elveszíti a vizet és piszkosszínű kristályokat hagy maga után. Ezeket a
kristályokat összezúzzuk és különleges eljárással megfehérítjük, majd
egészen apró kristályokká változtatjuk, amelyek masszába álljanak össze.
Ezt a masszát apró kockákra vágjuk és a fentebb említett fekete-fehér,
növényi-állati folyadékkeverékbe beleteszünk két ilyen kis kockát,
megvárjuk, amíg elolvad benne és akkor az egészet megisszuk.

– Rettenetes – mondta az igazgató. – Önnek a fantáziája beteg, menjen
elmeorvoshoz.

Ezt az álmot csak azért írtam le, mert azóta is gyakran rémülten
borzongok meg attól a gondolattól, hogy mennyit kellene küzdenie egy
feltalálónak, aki a világ legnépszerűbb italát most találná fel és így
kellene bankról-bankra járnia, hogy ismertesse, elfogadtassa és az
embereket meggyőzze arról, hogy ez a komplikált kotyvalék valaha
népszerű és közönséges lesz.




23

Történet, feltalálók vigasztalására. Működik New-Yorkban egy bécsi
származású nagyon öreg ember, akinek a mestersége: _business-builder_,
magyarul: üzletfelépítő. Abból él, hogy feltalálók elmennek hozzá, elébe
terjesztik a találmányt, ő aztán megvizsgálja, jónak vagy rossznak
találja, és ha jónak találja, «felépíti». Kidolgozza az értékesítési
tervet, sőt pénzembert is szerez hozzá. (Nálunk a szabadalmi irodák
csinálják ezt.) Erről az öreg emberről beszélte el dr. J. O. úr
New-Yorkban a következőket. Megjelenik nála egy szegény ember egy
ötlettel. Valami autó-gummi-dolog volt, nem annyira találmány, mint
inkább üzleti ötlet: új és ügyes módja a kilométerszámra adandó
pneumatik-bérletnek. Az öreg bölcs elolvassa a memorandumot és igenlőleg
bólint.

– Jó – mondja.

A feltaláló azonban kétkedő ember.

– Tényleg jó? – kérdi.

– Nagyon jó – felel a bölcs. – Biztos üzlet.

A feltaláló, mondom, kétkedő ember.

– Kérem – mondja – én nem nagyon bízom benne. Amióta ezt a memorandumot
megírtam, sok ellenérv jutott eszembe. Tele vagyok aggodalommal. Féltem
a kis pénzemet.

Az öreg bölcs összeráncolja a homlokát és dühösen kiált rá:

– Ha én azt mondom, hogy jó, akkor jó. Kinek néz maga engem? Legyen
nyugodt, én vagyok a legóvatosabb ember a világon. Én kidobtam Bellt,
aki a telefónnal jött hozzám, és kidobtam Edisont az izzólámpával.
Egyikben sem láttam biztos üzletet. Ha _én_ a maga találmányára azt
mondom, hogy jó, hát nyugodt lehet.

És igaza van: dicsőségnek nem nagy dicsőség egyik se, de óvatosabb már
nem igen lehet valaki.




24

Zeneszerző barátunk tiszteletére rendezett vacsorán szemben ültem a
híres sebésszel, aki a háború előtti Magyarország egyik legérdekesebb
orvosa volt és aki azóta már eltávozott istenhez. A professzor magányos
ember volt, a hivatásának élt, ezenkívül csak egy olyan dolog érdekelte,
ami kívül esett a mesterségén: a zene. Ezt sokszor tapasztaltam
sebészeknél. Nem tudom, törvény-e az, hogy a sebészek vonzódnak a
zenéhez, vagy csupán tradíció a nagy Billroth óta. Elég az hozzá, hogy
egy zeneszerző tiszteletére adott vacsora volt egyike ama ritka
alkalmaknak, mikor a híres operatőrt frakkban, terített asztalnál,
társaságban lehetett látni.

Az ilyen vacsorákon, mint mindnyájan tudjuk, közös menű van. Az ember
vagy megeszi vagy otthagyja. Meglepetve láttam, hogy a professzor nem e
közül a két lehetőség közül választ, hanem más ételeket kap, mint mi,
többiek. Csupa puha ételt evett: főtt halat, gombát, tojást, tortát.
Láttam, hogy rendelés nélkül hozták neki a külön tálakat, tehát már
előre intézkedhetett, hogy külön ételt kapjon. Nem sokat törődtem a
dologgal, azt hittem, valami diétát tart. De evésközben, miután többször
mosolyogva nézett rám, egyszerre csak szóvá tette ezt.

– Észreveszi, – kérdezte – hogy miket eszem én?

– Látom – feleltem. – Valami diétás kosztot.

Olyan hangon kérdezett, mintha vizsgáztam volna előtte az egyetemen:

– Nos és mit vesz észre? Mi hiányzik a vacsorámból?

– Úgy látom, a hús.

– Nem – mondta. – Gondolkozzék egy kicsit. Mi hiányzik a vacsorámból?

És mindjárt felelt is a kérdésre:

– A kés.

Valóban, most vettem észre csak, hogy miután szilárd ételeket nem evett,
nem használt kést az evéshez. Villával és kanállal intézett el mindent.

– Ez azóta van, – mondta – mióta egyszer egy grófné elájult miattam az
asztalnál. Ritkán eszem társaságban, úgyszólván soha. De egyszer
kénytelen voltam elfogadni egy páciensemnek, egy volt miniszternek a
meghívását. A grófné szemben ült velem az asztalnál, úgy, ahogy most ön.
És csirkét szolgáltak fel. Én rendesen ettem, ahogy szoktam. Úgy, ahogy
gyermekkoromban az anyám tanított csirkét enni. Legalább én azt hittem,
hogy úgy eszem. Később aztán, miután a grófnét eszméletre térítettük,
kitűnt, hogy én csak hiszem, hogy úgy eszem, mint a többi jómodorú
ember. A grófné elmondta, hogy már akkor ideges lett, mikor a kezembe
vettem a kést. Ezt meg tudom érteni. Én reggel hét órától néha éjfélig
is állandóan késsel dolgozom, idestova már harminc éve. Én nem veszem
észre, de mások azt mondják, hogy ez meglátszik azon a módon, ahogy az
asztalnál a kést fogom. A grófné azt mondta, hogy úgy vágtam a csirkét,
ahogy emberek érzékeny kis testrészeit szoktam vágni. Azt mondta, ő
szereti nézni vacsorákon az embereket, akik szépen esznek. Különösen
nehéz feladat csirkét, galambot, foglyot könnyű kézzel és esztétikailag
szépen enni. De az a precízió, az a villámgyors biztonság, amivel én a
csirkét az ízületeinél szétvágtam, az a biztos metszés, amivel az
izmokat a finom kis csontokról lefejtettem, borzalmasan hatott rá. Nem
tudta elvenni a szemét a kezemről, folyton arra gondolt, hogy én emberek
metélésével nyertem ezt a hallatlan könnyedséget, amivel most egy sült
madárral szemben brillíroztam. Nem is tudta tovább nézni ezt a
műveletet, csak addig, amíg az első falatot a villára nem szúrtam és a
szájamba nem vettem. Akkor elsápadt, hátradőlt a székén és elájult. Most
jön azonban a szubjektív része a dolognak. Évtizedekig nem gondoltam
evésközben arra, hogy kés van a kezemben. Ez után az eset után sokáig
zavart étkezéseknél ez a gondolat. Vén fejjel nekiálltam és megpróbáltam
pontosan visszaemlékezni arra, hogy anyám tanítása szerint hogyan kell
fogni a kést, mikor húst eszik az ember. De megvallom, most már nem
tudom pontosan. Mikor orvosnövendékek vizsgáznak nálam, az első
érdeklődésem mindig az, hogy hogyan fogja a jelölt a kést. Sebészeknél
igen sokra lehet következtetni már abban a pillanatban, amikor a kést a
kezükbe veszik. És az emberek vágására szolgáló kés különleges fogási
szabályai, úgy látom, most már véglegesen megzavarták a jónevelést, amit
otthon kaptam. Ha magam eszem vagy kollégákkal, nem törődöm ezzel, de ha
nagy ritkán, mint ma is, társaságba kerülök, olyan ételeket eszem,
amelyekhez nem kell kés. Folyton arra gondolok, hogy mások mi mindent
gondolnak, mikor kést látnak a kezemben. Innen a főtt hal és a rántotta.

Azután analógiákat kerestünk erre más foglalkozásoknál. Amiket
találtunk, azok közt nem a legérdektelenebb az, hogy milyen félelmes
lehet az olyan pillanat, mikor a nagy filozófus ugyanazt az agyvelejét,
amellyel az emberiség és a kozmosz összefüggését kutatja, a feleségével
való veszekedésre használja. Azt hiszem, a grófné ennek láttára is
elájulna.




25

Freud professzor emlékkönyvébe fogom egyszer beírni, ha megismerkedem
vele, – mesélte egyszer Cs. T., a legokosabb, legelmésebb szép asszony,
aki valaha nálunk színházat játszott – azt az esetemet, hogy mikor
egyszer egy bálon a két lányommal és azok táncosaival ültem az
asztalnál, hirtelen oly rosszul lettem, hogy éreztem, egy pillanatig se
maradhatok tovább köztük. Elsápadtam és görcsösen a homlokomra
szorítottam a kezemet.

Az egyik fiatalember ijedten szólt:

– «Mi baja, nagyságos asszony?»

– «Borzasztó» – mondtam félájultan, folyton a homlokomat fogva – «a
fejem rémesen csikar.»




26

Nagyon nehéz ma már külföldön: vonaton, hajón, utcán, valakiről csak úgy
látásból megállapítani, hogy magyar. Csak egy törvény van és ez így
hangzik: «_Biztosan_ magyar az, aki előtt magyarul véletlenül
illetlenséget mond az ember.»




27

Boldogult ismerősömet (egy pesti operaénekest), aki gyakran énekelt
Bécsben, Berlinben, Párizsban, nevezzük K.-nak, főként azért, mert a
neve nem ezzel a betűvel kezdődött és semmi érdek nem fűződik ahhoz,
hogy azok, akik ismerték, ennek az esetnek a hősében őt véljék
felismerni. Ennek a K.-nak, aki maga is gazdag ember volt, volt egy
rendkívül gazdag öreg nagybátyja, aki igen büszke volt rá s aki minden
évben valami igazán fejedelmi ajándékkal lepte meg. Abban az évben,
mikor ez az eset történt, – és hogy régen történt, az magából az
ajándékból is kitűnik – K. a nagybátyjától egy kocsit kapott két
gyönyörű orosz lóval. Elegáns, feketére lakírozott csukott hintó volt,
olyan, aminővel az automobil kora előtt a konzervatívebb arisztokraták
szoktak járni. És a lovak feketék, nyugtalanok, szépek, tüzesek. Rövid
idővel ezután már esténként az Opera színpadi bejárata előtt lehetett a
gazdájára váró előkelő fogatot látni. A munkások némán csodálták, a
kóristák és statiszták pedig az ilyenkor szokásos forradalmi
megjegyzések százait produkálták. Az énekes azonban meglepő módon
nemcsak arra használta a kocsit, hogy a kollégáit pukkassza, hanem néha
tényleg kocsizni is ment vele. Leginkább azokon a napokon, amikor este
fellépett. Előadás előtt egy órával kikocsizott a Városligetbe, mint
mondta: «a félig leeresztett ablakon át óvatosan szellőztetni a tüdejét
és e közben a szerepéről való gondolkozásba elmélyedni».

És így történt egy napon a következő.

Este a gonosz Scarpiát kellett énekelnie Puccini «Toscá»-jában. Másfél
órával az előadás előtt tehát beült kocsijába és kihajtatott a
Városligetbe, levegőért és elmélyedésért. Alig trappolt vele tíz percig
a két tüzes orosz paripa, az idő rosszra fordult: fagyos szél kerekedett
és gonosz havas-eső kezdett esni. Ez nem jó sem a tüdő-szellőztetésnek,
sem az elmélyedésnek. Az énekes tehát felemelkedett a hintó puha
párnáiról, kinyitotta az egyik ablakot, kihajolt és kiszólt a kocsisnak:
«Hajtson az Operához, de gyorsan, mert rossz az idő.» A kocsis elővette
az ostort és a két tüzes ló rohanva röpítette a kocsit. Az énekes
becsukta az ablakot és vissza akart dőlni a puha párnákra. De ekkor az a
földöntúli hatalom, amely nem szereti, ha az emberek túlnagy kényelemben
és biztonságban érzik magukat, közbelépett. Az énekes alatt leszakadt a
kocsi feneke. Az a kis deszka-négyszög, amely a kocsi padlózatát képezi,
egyszerűen kiesett a kocsiból, elmaradt az úton és a kocsi fenék nélkül
rohant tova. Habozni nem lehetett: az énekes szaladni kezdett, benn a
kocsiban, versenyt a lovaival. Iszonyú helyzet lehetett. Ha csak egy
pillanatra is áll meg, vagy ha nem bírja tartani ugyanazt a sebességet,
mint a lovai, menthetetlenül összezúzott testtel kerül a kocsi alá.
Kiabált torkaszakadtából, de a csukott kocsiból nem hallatszott ki az
utcalármába a hangja. Tehát futott, futott, benn a szép, lakirozott
kocsiban, előtte a bakon a livrés kocsis és a kocsis előtt a két tüzes,
igazi orosz ló. Az Andrássy-út két kilométer. Végig a két kilométeren
dideregve siettek a járókelők a fagyos havas-esőben, a téli estén és
bizonyára gonosz és irígy pillantással tettek megjegyzéseket a pompás
kocsira, amelyben egy gazdag és előkelő férfiú meleg kényelemben hajtat
az Opera felé. Senki sem tudta, hogy ebben az előkelő járműben egy
halálfélelemben kiáltozó, rémült ember _szalad_ az utca vizében és
sarában és szívesen cserélne a lovaival, mert azok legalább
megállhatnak, amikor akarnak. Így érkezett meg az Operához,
összeszaggatott ruhával, vizesen, sárosan, félholtan a rémülettől és a
fáradságtól, miközben a munkások ismét némán nézték, a kóristák és
statiszták pedig kárörvendő megjegyzésekben önmagukat múlták felül.

Nem szándékozom ethikai tanulságokat levonni ebből az anekdotából, csak
megindokolom, hogy annak idején miért jegyeztem fel naplómba. Az járt az
eszemben, hogy milyen originális és tökéletes példa ez az eset arra a
régi igazságra, hogy néha az irígyelt, mindenki által boldognak tartott
ember milyen kevéssé irígylendő és milyen kevéssé boldog; – és mégis: ha
egy regényben leírnám ezt a mondatot: – «Mindenki irígyelte a boldog
gróf X.-et, pedig ő belül boldogtalan volt, ő olyan volt, mint egy szép
kocsi tulajdonosa, aki alatt kiszakadt a kocsi feneke és aki
kilométereken kénytelen szaladni benn a saját kocsijában»

– ha ezt leírnám, én, vagy más valaki, egy regényben, az olvasó joggal
mondaná: «Ah, milyen kiagyalt, erőszakos, rossz hasonlat!»




28

Sokszor csiklandoz az a gondolat, hogy néha technikai találmányok
nevelik tisztességesekké az embereket. A new-yorki _subway_ (földalatti
vasút) nem ismeri a «jegy» fogalmát. Ötcentes pénzdarabot kell bedobni
egy lyukba a pályaudvaron és egy forgó-kereszt belöki az embert a
vonathoz. A külvárosban ez az ötcentes pénzdarab a lyukon át nagyítóüveg
alá gurul és ott egy pillanatra megáll. Az üveg alatt akkorának látszik,
mint egy tányér. A hivatalnok ránéz és látja, hogy nem hamis pénz vagy
nem nadrággomb-e. Az emberek e miatt a nagyítóüveg miatt leszoktak
arról, hogy nadrággombért akarjanak utazni. Már ott se dobnak be gombot
vagy rossz pénzt, ahol nincs nagyítólencse. A találmány a rossz ösztönt
csirájában ölte meg. Tudott volna-e ennyit elérni száz újságcikk,
beszéd, propaganda, iskola, fogház?




29

A legjobb reklámötletet nem Amerikában, hanem Európában láttam.
Fájdalom, a kitalálójának csak a keresztnevét tudom: Tóninak hívták. A
háború előtt működött, azon a nyaralótelepen, ahol egyszer a családommal
nyaraltam. Akkor még rongyos cipője volt, de mivel a génie lángja
lobogott benne, biztosra veszem, hogy most máskép hívják és valami
világhírű vállalat élén áll. Tóni karriérje úgy kezdődött, hogy mikor
egyszer este hazamentem, vacsorára nyúl volt és egy üveg francia pezsgő
állt az asztalon. Feleségem elmondta, hogy a minap egy ember jelent meg
nála (ez volt Tóni) és hozott két üveg Mumm pezsgőt és egy nyulat. A két
üvegért és a nyúlért öt békekoronát kért. Feleségem rögtön megvett tőle
mindent. Azt a csekély skrupulust, ami egy jó háziasszony lelkében a
túlolcsó élelmiszerekkel szemben feltámadt, Tóni azzal a kijelentéssel
oszlatta el, hogy a nyulat egy barátja lőtte, a pezsgőhöz pedig
árverésen jutott. A nyulat megettük, a pezsgőt pedig megittuk, mind a
kettő pompás volt. Egy hét mulva megint megjelent nálunk Tóni. Egy üveg
Pommeryt hozott, egy üveg francia likőrt és egy fácánt. Az egész ismét
öt koronába került. Feleségem, finom érzésű nő lévén, csak igen halvány
célzást tett arra, hogy lopott dolgok szoktak ilyen olcsók lenni, de
Tóni ismét megnyugtatta: a fácánt a barátja lőtte és az italok egy
tönkrement csemegeüzlet elárverezett raktárából valók. Nincs kifejezés
arra, hogy egy szenvedélyesen jó háziasszony lelkiismeretét mily könnyű
ily esetekben megnyugtatni. Megettük a fácánt, megittuk a pezsgőt,
elkezdtük a likőrt, minden elsőrangú volt. A következő héten ismét
eljött hozzánk Tóni, de nem hozott semmit. Csak éppen bejött köszönni.
Kapott a feleségemtől egy darab vajaskenyeret és egy szivart, aztán
elment. Két hétig nem látták. Egyszer hazajövök este és látom, hogy tíz
üveg francia pezsgő áll az előszobában. Kitaláltam, hogy végre megint
itt volt Tóni. «Igen», – mondja a feleségem – «ma már nagyobb stílben
dolgozott». És megtudom a következőket. Tóni izgatottan jelent meg
reggel és közölte, hogy az elárverezett raktárból nem kevesebb, mint
száz üveg francia Mumm pezsgő kapható. Ez már egy kicsit drágább lesz,
mert egy üveg ára három korona. (Ennek a bolti ára akkor tizenegy korona
volt.) A feleségem hamar állítson össze az ismerőseiből egy társaságot
és vegyék meg a száz üveget, mert holnap már nem lesz kapható. A
feleségem összehívta a szomszédokat, körülbelül tizenöt család állt
össze és megvették a pezsgőt. Így jutottunk mi tíz üveghez. Tóni átvette
a háromszáz koronát, leszállította a száz üveget, diszkréciót kért és
eltávozott. Néhány nap mulva vendégeink voltak és felbontottunk egy üveg
pezsgőt. Gyanúm már akkor kezdődött, mikor a dugó nem pukkant. Az
üvegben közönséges, halványsárgára festett víz volt. Ugyanez volt a
többi kilenc üvegben és a szomszédok közt felosztott többi kilencven
üvegben is. A csomagolás, a vignetta, a dugó, minden rendben volt. Senki
nem mert egy hangos szót szólni Tóni ellen. Abban az időben tizenöt férj
mondta tizenöt feleségnek: «Úgy kell neked». Az én feleségem napokig
sírt, miközben ezt hajtogatta: «Már nem is a pénz fáj, hanem az, hogy
annyi családot tettem szerencsétlenné!» Ezzel ellentétben nekem a pénz
fájt, mert én nem sajnálom az olyan családokat, amelyek lopott pezsgőt
akarnak venni olcsón és e helyett becsületes úton szerzett halványsárga
vizet kapnak drágán. És szememben Tóni etikai magaslatra emelkedett,
mert most már biztos volt, hogy az igazi pezsgőket nem lopta, hanem
drága pénzen vette az üzletben, reklámcélokból veszteséggel adta el és
végül reánk sózta saját gyártmányát, aminek csak egy hibája volt: hogy
kissé drága volt. Ezért nem múlik el csodálatom Tóni iránt és ezért nem
irígylem tőle azt a nagy pozíciót, amelynek ma bizonyára örvend, sem a
négy berlini bérházát, a villáját és jachtját a Riviérán, a nagy
amerikai túrakocsiját és a két kis városi autóját, a folyószámláit
Svájcban, Londonban és New-Yorkban, sem a kezdődő
véredényelmeszesedését, amelyet ilyen kéjelgő életmód mellett
valószínűleg már konstatáltak nála.




30

Napoleonról beszéltek, Olaszországból jövet, az étkezőkocsiban. Azt
mondta egy úr, hogy Mussolini sokat tanult Napoleontól. Más urak
felsoroltak sok politikust és vezető államférfiút, aki mind Napoleonhoz
járt iskolába. Öt perc mulva a beszélgetés arról folyt, mi mindent
tanultak a világháború nagy vezérei Napoleontól. Aztán ismét mint
tanítómester szerepelt a császár, mikor később a páneurópai mozgalomról
folyt a vita. Általában másfél óráig arról beszéltek az étkezőkocsiban,
hogy Napoleon az igazi tanítója a nagyrahivatott, vezető szerepre
kijelölt férfiúnak.

Otthon, az éjszaka csendjében, ebből az alkalomból előkerestem néhány
feljegyzést, megerőltettem a memóriámat és összeállítottam azt a néhány
apróságot, amit mint egyszerű polgár (aki nincs vezetésre hivatva)
tanultam Napoleontól, a köznapi emberek tanítómesterétől. Mert van egy
másik Napoleon is: Napoleon, szerényebb igényű emberek számára.

I. _Enni és inni._ – Ez ellen a tanítása ellen sokszor vétettem, de
mindig rájöttem, hogy neki van igaza. _Las Cases_ írja róla, hogy elve
volt: soha többet sem enni, sem inni, mint amennyire feltétlenül
szüksége volt. Semmiféle kísértésnek nem engedett, ezt szigorúan
keresztülvitte.

II. _Sebeket eltitkolni._ – Szent Ilonán mondta: «Csodálták, hogy annyi
sok ütközetben sebezhetetlen voltam. Tévedtek. Csak eltitkoltam a
sebeimet». És felsorolta azokat az ütközeteket, amelyekben
kisebb-nagyobb sebeket kapott. (Mindenkinek, aki nyilvánosan szerepel,
szívből ajánlom.)

III. _Fegyelem a haragban._ – Egyik legjobb barátja, _Duroc_ mondta
róla: «Nekem bevallotta, hogy mikor dühösködik és kiabál, mindig csak
azt mondja, amit érez, nem azt, amit gondol, sem azt, amit holnap
csinálni fog». (Igen hasznos családapák és nagyobb személyzetű
vállalatok vezetői számára.)

IV. _Mindig a mesterségre gondolni._ – Azt, hogy a mesterségem bolondja
vagyok és bármiről van szó, mindig csak arra gondolok – ezt csak addig
resteltem, amíg a _Mémorial de St. Hélène_-ben ezt nem olvastam: «Ma
este (1816-ban) bibliaolvasás volt. A császár felolvasta nekünk Judit
könyvét és a szent történetben előforduló szent városok és falvak
neveinél megjegyezte: «– Itt tábort ütöttem.» – «Ezt lovasrohammal
vettem be.» – «Itt kisebb ütközetem volt» – stb.

V. _A rágalmazókról._ – Ez a felfogása is éppúgy érvényes a
legszerényebb kispolgári életben, mint a nagystílű közéletben.
Környezetének magyarázta Szent Ilonán, hogy a rágalmazó röpiratírókkal
azért nem törődik, mert «azoknak jelleme ellenmérge a szavaiknak, és ez
az ellenméreg néha lassan, de végül mindig biztosan hat».

VI. _Fehérnemű._ – (Tapasztalatlan ifjú haziasszonyok, vagy hanyag
agglegények számára.) A _Száz Nap_ idején meglátogatta az Invalidusok
palotáját. A pincében volt a _lingerie_, ahol a rokkant katonák
fehérneműjét gondozták. Napoleon a következőt kérdezte Madame
Charles-tól, a főnöknőtől: «Hány inge van minden rokkantnak?» – «Három»,
– volt a felelet – az egyik rajta van, a másik a mosásban, a harmadik
itt az ő kis szekrényében.» Aztán ezt kérdezte Napoleon: «És azt az
inget, amely a mosásból jön, hová teszik, a szekrényben levő
tartalék-ing _fölé_ vagy _alá_?» – «_Föléje_» – felelt a főnöknő. –
«Helytelen», – mondta a császár – «alája kell tenni, mert különben
mindig csak ugyanaz a két ing romlik a mosásban és a harmadikra sose
kerül sor.»

Íme: Napoleon, azok számára, akik kevéssel is megelégszenek tőle. Akik
nem akarják tőle mingyárt a világhódítást és a diktatúra legmagasabb
művészetét tanulni.




31

Azok közül a kevésbbé ismert Napoleon-anekdoták közül, amelyekkel
francia emlékiratok olvasása közben találkozik az ember, legjobban
szeretem a következőt, amely D’Abrantès hercegnőnek, Junot feleségének
memoárjaiban olvasható. A restauráció idején, mialatt Napoleon Elba
szigetén raboskodott, Berri herceg – a később oly híressé vált Bourbon –
volt a hadsereg főparancsnoka. Egy napon ez az új gazda szemlét tartott
Napoleon öreg katonái fölött. Mikor elmegy a sor előtt, egy gránátos
harsány hangon a szemébe kiáltja:

– Éljen a császár!

A királyi herceg megáll, odalép az öreg közlegényhez, és ezt mondja
neki:

– Mi az ördögnek élteted te a császárt? Olyan jó dolgod volt alatta?
Hiszen még most is tartozik a zsoldoddal!

Az öreg katonának sötéten villan meg a szeme, aztán így szól:

– De mikor én oly szívesen hitelezek neki!




32

Hadüzenet után néhány héttel már meg is érkeztek a háború első
sebesültjei Budapestre. Nagy tömeg állt a pályaudvarok körül és először
bámulta meg ezt a rettenetes látványt (amit aztán évek során annyira
megszokott): a százszámra, vasúti szállítmányként kezelt véres
embereket. Egy éjjel kimentünk a Keleti Pályaudvarra, mert jelezték,
hogy egy szállítmány sebesült orosz fogoly érkezik. Mire kiértünk, már
ott nyögtek szegények. Hordágyaik hosszú sorba voltak kirakva a
pályaudvar előtt. A doktorok fáklyafénynél járták sorra őket. Barátom,
K., az ismertnevű művész, velünk volt. Ő volt köztünk legjobban
meghatva. Ez a tisztalelkű és jó ember elsáppadt a látványtól és mély
részvéttel nézte ezt az akkor még új véres nyomorúságot. Megálltunk egy
nagy, feketeszakállú orosz mellett, aki a leghangosabban jajgatott.
Mellette állt a katonaorvos, aki valahogy törte a szlovák nyelvet és így
meg tudta értetni magát vele. Barátom, K., megkérdezte:

– Miért ordít ez a szegény ember?

– Azt mondja, – válaszolt az orvos – azt a hírt terjesztették köztük,
hogy a magyarok minden hadifoglyot kivégeznek.

– Aljasság! – mondja K. – aljasság! Meg kell azonnal nyugtatni szegényt.
Mutassunk neki szeretetet, részvétet!

Azzal odalép hozzá, szelíden rámosolyog és barátilag kezdi veregetni a
vállát. Az orosz rettenetes ordítással felel erre a barátságra. Épp
abban a vállában volt a golyó.

Tanulság: nem elég jónak lenni; szerencse is kell hozzá.




33

Közvetlenül e mellé kívánkozik az az eset, amelyet S. színművész beszélt
el egyszer magából kikelve, rögtön azután, hogy megtörtént vele. Megy az
éjszakában az Abbazia kávéház előtt. Csúnya, vizes, ködös, hideg az idő.
Tipegve, az idegsokkos hadirokkantak ismert, rövidke-rezgő tánclépésével
közeledik egy rongyos, kiéhezett ember. A színművésznek megesik rajta a
szíve. Ad neki egy kis pénzt. A beteg reszketve tipeg tovább.

– Hol lakik? – kérdi tőle a művész.

– Kőkőkőbányán.

Még dadog is, szegény.

– Borzasztó, – gondolja a művész – reggel lesz, mire ez hazatipeg. Hé,
konflis.

Odakanyarodik a konflis.

– Vigye ezt a szegény embert haza, Kőbányára.

És kifizeti a taksát előre. A dadogó mond valamit:

– Kékékérem, kökököszönöm.

A művész megfogja, beemeli a kocsiba, nem szereti a hálálkodást.
Rácsapja az ajtót:

– Mehet.

A konflis elmegy. A művész ballag tovább az éjszakában, a New-York
kávéház felé, ahol a társasága várja. Amint odaér, a New-York
lámpafényében kit lát tipegve reszketni az aszfalton? A kőbányai
rokkantat. Egy pillanat alatt átviharzik az agyán: bizonyára kidobta a
kocsis a kocsiból ezt a szegény, tehetetlen embert… Feléje rohan.

A rokkant ordítani kezd:

– Sesesegítség! Bábábántani akar!

És próbál futni előle a beteg lábával. Már gyülekeznek a járókelők:

– Mi az?

A rokkant üvölt:

– Nem bántani… szeszegény embert… sesesegítség!… nem hagy kokokoldulni…
gyigyigyilkos!… Eeeerőszakkal betesz kokokonflisba!… nem akarok hahahaza
menni!… sesesegítség!… gagagazember!…

A lámpafényben sűrűsödik körülötte a szánakozó csoport. A művész feltűri
a gallérját és menekül, nagy gólyalépéssel, át a túlsó oldalra, gyorsan,
be egy sötét mellékutcába.




34

Késő éjjeli órában, – première után – írók, színészek, rendezők közt
folyt a vita (amely, azt hiszem, már többezer éve folyik) arról a
kérdésről, hogy valóban vannak-e oly történések, amelyeket kizárólag
csak színpadról, színészek igénybevételével lehet elbeszélni –
történések, amelyeket sem az élőszóval mesélő, sem a nyomtatás számára
író író nem tud maradéktalanul érzékeltetni. A vitában résztvettem
néhány olyan történet és helyzet elbeszélésével, amely mind jobban hat a
színpadról, mintha könyvben olvasná az ember. De történeteim közül az,
amely a legerőteljesebben felelt volna a kérdésre, természetesen csak
otthon jutott eszembe, miután már rég vége volt a vitának és mindenki
hazament aludni.

1915-ben, egy nyári délután Podhajce keletgaliciai faluban, ahol mint
haditudósító időztem, egy magyar tisztismerősömmel találkoztam a
főutcán.

– Akar valami érdekeset látni? – kérdezte. – Akkor jöjjön most velem,
mutatok Önnek egy haditörvényszéki tárgyalást.

Kivezetett a falu végére, ahol a keletgaliciai értelemben vett
«villanegyed» volt. Elhanyagolt nagy kert közepén földszintes ház állott
– valami kommandó volt ott bekvártélyozva. A ház előtt, a fák alatt több
asztal volt egymáshoz tolva, úgyhogy egyetlen hosszú asztal lett
belőlük. Ahogy vissza tudok emlékezni, tíz-tizenkét tiszt ült az asztal
hosszában, középütt egy alezredes. Én az ismerősömmel bizonyos
távolságban álltam meg a törvényszéktől, hogy ne zavarjuk őket. Az
asztal előtt állott a vádlott: szép férfi, óriási termetű, dús
feketeszakállú rutén népfölkelő, egyenruhában, sapka nélkül. Az asztalon
a sok papír közt szódavizes üvegek csillogtak. A tárgyalás hangosan
folyt, de egy szót sem értettem belőle, mert az alezredes valami szláv
nyelven beszélt a vádlottal. A vezetőm, aki értette, megmondta, miről
van szó: ezt a rutén óriást rajtakapták, mikor át akart lopózni az orosz
frontra. Mint kém állt a haditörvényszék előtt. Sokáig álltunk ott és
néztük ezt a képet: szódavizes üvegek mögött sorban ülő tiszteket és
előttük a gyertyaegyenesen álló hatalmas feketeszakállú embert. A
vezetőm egyszerre csak megérintette a vállamat:

– Oda nézzen – mondta – és a kert bejárata felé mutatott.

A kert az országútig terjedt és alacsony léckerítésének széles kapuja
kis fahídra nyílt, amely árkon vezetett át. Ezen a hídon egy nagy, erős
lány állott. Mereven, mozdulatlanul állt és a haditörvényszéket nézte.
Széllesvállú, domború mellű parasztlány, fehér ingmellel és azon a
vidéken szokásos vérvörös dupla-köténnyel, mely mint valami kétoldalt
felhasított vörös szoknya takarja a fehér alsószoknyát. Vezetőm
megjegyezte, hogy egy órával ezelőtt jött erre és már akkor éppily
mozdulatlanul állt és nézett ez a lány, ugyanazon a helyen. A katonák
ismerték: a vádlott szeretője volt. (A hadtest három hónap óta feküdt
ezen a vonalon, már nagyon soknak volt állandó szeretője.)

A haditörvényszék asztalánál felállt az alezredes és rögtön utána minden
tiszt. A vádlottat halálra ítélték. Két katona bekísérte a házba. A
tisztek csoportba verődve beszélgettek az asztal mellett. Énrám oly
rettenetesen hatott ez a perc, hogy menekülnöm kellett onnan.

– Gyerünk innen – mondtam a tisztnek és már indultam is, idegesen, a
kert kapuja felé. Mikor kimegyünk a kapun és áthaladunk a fahídon, a
nagy parasztlány megszólítja a kísérőmet, köszöntés nélkül, igen szigorú
arccal:

– Kérem! Agyon fogják lőni?

A tiszt felel:

– Igen.

– Köszönöm – mondta a lány, megfordult, átment a hídon és lassú,
egyenletes lépésekkel elment. A fehér országút közepén haladt, egyetlen
olyan mozdulatot sem téve, ami nem tartozott szorosan a járáshoz.
Egyenesen, emelt fővel, vissza se nézve, nem sietve, de nem is
túlságosan lassan ment. De ebben a járásban, ebben a lesujtóan
tárgyilagos elmenésben, ennek a tempójában, a ritmusában, a hozzátartozó
fejtartásban, a karjainak lassú ingásában, a határozottan lépő láb által
ütemesen dobált szoknya lendülésében kifejezésre jutott az a…

Az jutott kifejezésre, amit, bevallom, nem tudok itt kifejezni, mert
érzem, hogy ami ebben a szótlan elmenésben szép volt, drámai volt,
költői volt, az csak defloreálódik minden nyomtatott szóval, amivel
magyarázza az ember. A mondatok, amelyekkel közölni igyekezem ezt a
felejthetetlen látványt, megtörik azt a tökéletes alkonyi csendet,
amelyben ez az elmenés történt és amely szervesen hozzátartozik ehhez az
élményhez. Álltunk a hídon és szótlanul néztük, ahogy szinte
sértődötten, de határozottan _elmegy_ a férfitől, akit egy óra mulva
agyonlőnek. Meg se mozdultunk, amíg el nem tűnt előlünk. De érzem, hogy
ha még sokáig magyarázom, több idő telik el, mint amennyi alatt ez a
jelenet lejátszódott. Ezt a történést: ezt az elmenést, úgy érzem, csak
_eljátszani_ lehet. Lehet jól elbeszélni, de visszaadni írásban
lehetetlen. A jelenet lényege a nőnek az immár használhatatlanná vált
hímtől való azonnali, habozásnélküli, dacos-öntudatos, sőt energikus,
azonkívül: folytonos és kérlelhetetlen eltávolodása volt, amely
kizárólag csupán egy minden érzelmet tökéletesen eltitkoló mozgásban
fejeződött ki. És mégis, ez a mozgás a maga abszolút egyszerűségében
magában foglalt mindent, amit mi, mint nézők, belőle kiéreztünk: örök
érvényű törvényeket a nő és férfi viszonyáról, a parasztok lélektanáról,
egy emberi lényről, aki sebet kapott és azt szégyenli és titkolja, sőt
még magáról a háborúról is…

Íme egy perc, amit Duse jobban tudott volna érzékeltetni, mint Balzac.
Pedig – ha ez a perc egy szerepben fordult volna elő – a szerző csak ezt
az utasítást adta volna neki: «_Szótlanul elmegy._»




35

Hozzámlép New-Yorkban, Condé Nast úr estélyén D. F. úr, fiatal író,
szerkesztő, aki folyóiratában főként a nőkérdéssel foglalkozik. Azt
mondja:

– Kérem, ön szerint hány jele van annak, hogy egy asszony hűtlen a
férjéhez?

Kínomban ezt válaszolom:

– Egymilliónégyszázhuszonhétezerötszázhatvanhárom.

Azt mondja:

– Nagyon kérem, írjon le ezek közül huszat, a folyóiratom számára.

Aztán kérését levélben is megismételte. Íme, húsz jele a hűtlenségnek,
amit válaszomban megírtam neki:

I. Az asszony, aki eddig mindig pontatlan volt és soha még vacsorára
pontosan haza nem érkezett, egyszerre elkezd olyan pontos lenni, mint az
óra és férjét így fogadja: «Már egy óra óta várlak, miért jössz olyan
későn haza, ez rémes».

II. Erősebben, feltűnőbben van kifestve, mikor hazajön, mint ahogy ki
volt festve, mikor elment hazulról. (A különbség a két festési mód
között megfelel a festészetben az impresszionista és az expresszionista
festési mód között való különbségnek. Mikor elmegy hazulról,
impresszionista. Mikor hazajön: sietve festett, nem mindent fest a
helyére, kiáltó, szinte vad színezéssel díszítve jelenik meg:
expresszionista.)

III. Férjéhez gyöngédebb nemcsak a szokottnál, hanem gyöngédebb, mint
kellene. Szokásos mondásai: «Fáradtnak látszol, édes szívem, megint
túlsokat dolgozol.» – «Ideje volna, hogy kíméld magadat kissé». Férje
betegsége esetén a legkisebb náthát rögtön összetéveszti a
tüdőgyulladással és vad ambícióval ápolja a férjet. Sok esetben
sajnálja, hogy férje nem betegebb, mert akkor még több alkalma volna
lelkiismeretét megnyugtatni.

IV. Panaszkodik, hogy egyszerre mily sok dolga gyűlt össze. Alig tudja
elvégezni. Ruha, cipők, fehérnemű, manikür, fogorvos, hajvágás,
jótékonysági gyűlés, beteg barátnő látogatása – minden épp ezen a héten.

V. Már decemberben és januárban kezdi férjét rábeszélni egy bizonyos
fürdőhelyre, – majd nyárra – hogy a jó embert egy esetleges más
fürdőhely lanszírozásában megelőzze.

VI. Egyszerre fölfedezi a szívében eddig rejtőző részvétet a szegény
munkások iránt: sajnálni kezdi saját soffőrjüket, hogy egész nap vezeti
a kocsit ebben a rossz időben. A soffőrt gyakran küldi haza pihenni és ő
taxin jár.

VII. «Valami üzletben» felejti valamijét: leginkább karperecét vagy
óráját. És másnap este boldogan jelenti, hogy megtalálták és ő
visszakapta.

VIII. Egy barátnőjéről, akiről eddig keveset beszélt, most állandóan azt
mondja, hogy híres hazug és rágalmazó. (Nem várja meg, amíg az a barátnő
terjeszteni kezdi róla a pletykát. Mire az elkezd róla pletykálni, már
senki se hisz neki.)

IX. A gyanús férfiről nem tud elég közömbösen beszélni. Abba a hibába
esik, hogy túlozza a közömbösséget, ha szó van róla. Néha ilyen
végletekbe esik: «X. úr? Nem kellene nekem még akkor sem, ha ketten
volnánk évekig száműzve egy magányos szigetre.» (Freud tanár módszere
szerint ez a kijelentés az elfojtott vágyat jelenti: a hölgy szeretné,
ha éppen ők ketten volnának száműzve egy magányos szigetre.)

X. Eddig mindig ő csinálta a vendégek névsorát, ha nagyobb vacsorát
adtak. Most férjére bízza ezt a feladatot, mert azt akarja, hogy férje
véletlenül írja fel a meghívottak közé azt a férfit, akit neki nem volna
bátorsága minden egyes alkalommal meghívni. Viszont bizonyos
társaságokba, ahová a férje szívesen megy, kissé vonakodik elmenni, de
aztán enged és elmegy. (Ilyenkor biztos, hogy «ő» ott van.)

XI. Ha értékes ajándékot: ékszert vagy bundát kap a férjétől, túlzott
hálával köszöni meg és nem tud olyan szabadon örülni ennek, mint
azelőtt. Ilyenkor szokásos megjegyzései: «Túlsokat költesz rám.» –
«Mivel érdemeltem meg ezt a nagy ajándékot?» – (Feltétlenül
becsületesség jele vagy legalább is a lelkiismereti furdalásé.)

XII. Gyakran fotografáltatja magát. Különböző fényképészeknél.

XIII. Új igazságokat fedez fel. Például: «Mily boldog nő, akinek sok
gyermeke van.» – «Férfinak kellett volna születnem.» – «Az élet
igazságtalan.» – «Az asszonyok rosszak, de a férfiak még rosszabbak.»
Legmeglepőbb és leggyakoribb felfedezése: «Az élet oly rövid!»

XIV. Egyik barátnőjét, akivel szemben eddig éppen csak hogy valamivel
több volt, mint közömbös, most feltűnően kezdi szeretni, mert folyton
telefonál neki, a barátnő folyton felhívja őt telefónon és ő gyakran
látogatja meg ezt a barátnőjét, pedig az nem jön hozzá gyakran.
Barátnőjéről ezt mondja: «Csak mostanában jöttem rá, milyen arany szív
és milyen hű barát».

XV. Soha nem ír levelet és mégis fogy a levélpapírja.

XVI. Kevesebbet eszik, mint azelőtt, de többet cigarettázik.

XVII. Ha férje teoretikusan megpendíti előtte azt a témát, hogy
mostanában feltűnő nagy a válások száma, ő így vagy ehhez hasonlóan
szólal meg: «Én tőled nem válnék el soha!» Vagy: «Örülök, hogy ilyent
találtam, mint te!»

XVIII. Ő, aki eddig rossz néven vette férjétől még azt is, ha az
véletlenül bontotta fel az ő leveleit, most egyenesen arra kéri a
férjét, hogy bontsa fel és olvassa el a leveleit, mert ő lusta.

XIX. Este, elalvás előtt, az ágyban újságot szokott olvasni, és
mostanában mindig azon az oldalon hagyja abba az újságolvasást, amely
oldalon féltékenységi dráma vagy féltékenységből eredő gyilkosság van
leírva. (Ez másnap reggel konstatálható az újságpéldányon.)

XX. A léha, divatos zeneszámok már nem mulattatják és nem ezeket
zongorázza, hanem áttér a komolyabb zenére. E tekintetben bevált
tapasztalati tények a következők: _Chopin:_ gyanus; ő nagysága komolyan
érdeklődik valaki iránt, jó lesz vigyázni. – _Grieg:_ ő nagysága
szerelmes valakibe. – _Schumann:_ kétségtelen nagy szerelem. – _Richard
Strauss:_ tetőpont. – _Massenet:_ ő nagysága szenved. – _Újra_ Chopin:
szakítottak.

Szándékosan nem vettem fel a húsz pont közé a legtermészetesebbet: azt,
hogy komolyan kezd féltékenykedni a férjére. Ez olyan ősrégi jel, hogy
nélkülem is ismeri mindenki. Még csak két megjegyzés. Az egyik az, hogy
nem ezek a hűtlenség legbiztosabb jelei, hanem azok, amelyeket még soha
semmi férj nem vett észre. És vannak még ezeknél is biztosabbak. Azok,
amelyeket a férj nem akar észrevenni. Ezek egészen biztosak.




36

Az se éppen rossz jele a hűtlenségnek, hogy mikor az asszony este
hazajön, a férjének arra a kérdésére, hogy

– Hol voltál?

ezt feleli:

– A szeretőmnél.




37

Velencében, a Márkus-téren, a kávéházban egy német társaság ült
mellettem. Két család lehetett. Egy úrról beszélgettek, akinek a nevét
nem értettem. Pedig végül már nagyon szerettem volna tudni, hogy hogy’
hívják. Magyar fülemnek a név így hangzott: _Anszpea_. Tőlem lehetett
egy hanyagul kimondott «Hans Beer» vagy «Franz Beer», vagy egy gyorsan
kimondott «Ansperger», de lehetett egy kezdőbetűin nevezett «Hans P. A.»
is. Ez az Anszpea ezen a délutánon merült fel életemben és eltűnt a
német társasággal együtt, amelyet sose láttam többé viszont. De sokáig
fogok gondolni Anszpeára, sóhajtással, irígységgel, sőt vágyódva utána,
mint Maupassant versében a földön tipegő liba a fölötte elrepülő
vadlúdra.

Elsőnek azt tudtam meg Anszpeáról, hogy ő ajánlott az egyik családnak
olcsó és kitűnő szállodát Velencében. A család meg volt elégedve és mint
beszélgetésükből kivettem, feleannyit fizetett, mint én.

– Anszpea kiismeri magát Velencében – mondták és mosolyogtak hozzá,
mintha azt mondanák: «Hol nem ismeri ki magát Anszpea?» Aztán
beszélgetni kezdtek Anszpeáról. Rövid idő alatt sok dolgot tudtam meg
róla. Csak azokat jegyzem itt fel, amelyekre aznap este még vissza
tudtam emlékezni. De volt több is. Sokkal több.

Tehát:

Anszpea tud egy üzletet Velencében, ahol az aranyozott bőráru negyven
százalékkal olcsóbb, mint máshol. Anszpea tud egy üzletet Bécsben, ahol
női retikülöket tíz sillingért friss bőrrel húznak át. Anszpeának
bérlete van egy szabónál, mely bérletnél fogva ötvenkét ruha jár neki.
Anszpea tud szerezni olyan osztrák cigarettát, amelyet a dohányjövedék
az Automobil-klub számára készít, rendes árban, de jobb minőségben.
Anszpea fel tudja adni a személypoggyászt menetjegy nélkül. A dollár
Velencében tizennyolc líra volt: Anszpea tud egy bankot, ahol
tizennyolc-huszat adnak. Velencében e nyáron mindenkit félig felfaltak a
moszkitók, csak Anszpeát nem: ő kis kockákat hozott, amelyeket meg
kellett gyujtani s amelyek nagy füstöt fejlesztettek. Néha ugyan a
szobából az emberek is kimentek a rettenetes bűz miatt, nemcsak a
szúnyogok, – mondta az egyik hölgy – de többé nem volt moszkitó. Anszpea
tudott egy orvost Trevisoban, aki három nap alatt gyógyította az
ischiast, garancia mellett. Anszpea tudta, kihez kell fordulni, hogy az
ember ingyen utazhassék haza Velencéből. Anszpea ajánlott nekik egy
mosási módszert, amely kizárja, hogy a keményített frakk-ingen hólyagok
legyenek. Anszpea maga borotválkozik, de nem olyan készülékkel, amely
három darabból áll. (Az enyém négy darabból áll.) Anszpea talált olyan
töltőtollat, amelyből soha nem folyik ki a tinta, még akkor sem, ha az
ember ki akarná folyatni belőle. Anszpea rekedtség ellen a következő
keveréket ajánlja: csészében kétharmadrész meleg tea és egyharmadrész
méz jól összekeverve; félóránként egy kortyot kell inni belőle.
Anszpeának van egy szivarvágója, amely nem vágja a szivart, hanem tűvel
lyukat szúr belé. Anszpea tudja, melyik hotel portásánál kapni olyan
jegyfüzetet az Excelsior motoros hajóira, hogy csak tíz jegy árát kell
fizetni, de tizenkétszer lehet utazni. Anszpeának van otthon egy kis
gőzfejlesztőkészüléke, amely a legpiszkosabb fapipát is kitisztítja egy
perc alatt. Anszpea tudja, hol van Velencében bajor sör és Flórencben
pilseni sör. Anszpeának van egy öngyujtója, amely szélben nem alszik el,
sőt jobban ég. Anszpea a családját a Lidón helyezte el egy penzióban,
ahol öt személyért annyit fizet, mint amennyit én egymagam fizettem
Velencében. Anszpeának van egy noteszkönyve, amelyről az év végén le
lehet mosni mindent, ami bele van írva. Anszpea napszúrás ellen tud egy
kenőcsöt. Anszpea tudja, hogy a vasúti hordárt és a pincért hogy hívják
a világ minden nyelvén. Anszpea ősszel szerezni fog az egyik családnak
egy soffőrt, aki tizenkilenc évig volt egy helyen és maga reparálja a
kocsit.

A társaság előbb ment el a kávéházból, mint én. De folytatták az
Anszpea-legendát. Egy percig haboztam, hogy ne menjek-e utánuk, ne
tegyek-e kísérletet ezzel az Anszpeával való megismerkedésre, akinek a
közelében élni, akivel összeköttetésben, sőt barátságban lenni az
életben való síma eligazodást, derült, okos, nyugodt, gondtalan éveket –
boldogságot jelent. De nem mentem utánuk és így örökre elvesztettem
Anszpeát. Itt maradtam a világ ezer apró kínjával, a drága hotelben, a
rossz borotválókészülékkel, a moszkitóimmal, hólyagos frakkingben,
rekedten, szomorúan, szivárgó töltőtollal, meg nem gyulladó öngyujtóval,
egy kis ischiásszal, nyúlós olasz sört szürcsölve, lázzal a napszúrás
miatt és némán, mikor a vasúti hordárért olaszul kellene kiabálni.
Elment a boldog család a kávéházból és elvitte magával Anszpeát, aki
mindent tud, aki okosan, és praktikusan él és aki bölcseséget és
boldogságot áraszt minden ismerősére, aki tanácsért fordul hozzá. Most
érzem csak, mily nehéz az élet Anszpea nélkül! Azóta a délután óta,
amikor az Anszpea-époszt hallottam, magányosnak, ügyefogyottnak és
elveszettnek érzem magamat. Ez a földgömb, ahogy most van berendezve, az
Anszpeáé, nem az enyém.




38

Öreg, fehérbajuszú magyar úr beszélgetett a társaival a vasúti kupéban,
amelynek sarkában idegenül, csöndesen ültem. Úgy beszédközben mellesleg
ezt mondta: «… én hatvanéves vagyok, de ilyet még nem láttam». Azt
mondja erre egy másik öreg:

– Pista, ne hazudj, hatvanhárom éves vagy.

Kis csönd.

– De _légvonalban_ hatvan – mondja csöndesen Pista.

Felírtam, mert jobb és több, mint tréfa: nem is lehet kurtábban
kifejezni, hogy a nagy élmények teszik ki az életet, nem a sok apró
kerülő, ami el is maradhatott volna.




39

Két értéktelen ember összehasonlításánál az egyikről mindig gyönyörűen
beszélnek. Azt mondják: «Adolf rossz darabokat ír, Ödön egy Shakespeare
hozzá képest». – «Edömér komisz mázoló, Móric egy Rafael hozzá képest.»
– «István dadog, János egy Cicero hozzá képest». Körülbelül nem is
használják már egyébre a nagy neveket, mint szamarakat megbélyegezni
velük.




40

Galiciai hadtestünk, ahová 1915-ben mint haditudósítót beosztottak,
híres volt arról, hogy a «Stab»-jának nagyszerű volt a konyhája. A
hadtest hónapokig tétlenül feküdt egy keletgaliciai vonalon, forró
nyárban. Ágyúlövés néha napokig nem hallatszott. A törzs tisztjei
regényeket olvastak, naplót írtak, lovaglóversenyeket rendeztek. És a
koszt egyre jobb lett. Két asztal volt a tiszti menázsiban. A nagy
asztal, amelynél harmincöten ettek, és a kis asztal, amelynél a tábornok
elnöklete alatt a vezérkar tíz tisztje ült, és én, mint vendég. A nagy
asztalnál is jó koszt volt, de a kis asztal bármely híres bécsi hotellel
felvehette a versenyt. Asztalszomszédom egy fiatal horvát főhadnagy
volt, aki ebben a kis társaságban az ellenzéket képviselte. Egyszer így
szólt hozzám ebédnél:

– Azért olyan pompás itt az étel, mert két szakácsunk van és mind a
kettő nagyon fél a haláltól. Azt remélik, hogy ha ilyen nagyszerűen
főznek, itt harcolhatnak a konyhában, nem kell a frontra menniök.

Vasárnap mindig torta volt. A két szakács közül az egyik hivatásos
cukrász volt. Úgy látszik, a kettő közül ez félt jobban a haláltól, mert
egyszerűen remekelt. A tortáin a legmeglepőbb cukorépítmények voltak.
Egyszer egy egész templom, gótikus tornyocskákkal. Aztán vadászat,
cukorból, erdővel, vadásszal, szarvassal. Aztán egyszer kastély, melynek
ablakai ki voltak világítva s melynek tornyából, mikor a tetejét
levették, igazi madár repült ki. És végül a legszebb: Przemysl vára,
cukorból, rommá lőve, amint lobogó lánggal égett. A tábornok el volt
ragadtatva. Przemyslt megettük, a benne égő puncsot eloltottuk és
megittuk. A szakács karrierje és életbiztonsága tetőpontján állott. A
horvát főhadnagy ezt súgta nekem:

– Írja be a naplójába: háborúban halálveszedelem ellen bevált módszer:
cukorból épült toronyba élő madarat zárni.

Aztán a következő történt: Volt ott egy őrnagy (kimondhatatlan,
spanyol-portugál hangzású neve volt), aki a vezérkarban a
legbefolyásosabb ember volt, annak dacára, hogy a mi magyar és
kisrészben német legénységünket a szó szoros értelmében gyűlölte. Ennek
az őrnagynak volt egy szép nagy kutyája, amelyet nagyon szeretett. Ez a
kutya sokféle kunsztot tudott, de az őrnagy arra volt a legbüszkébb,
hogy a kutya, ha a falon legyet mutattak neki, meglepő magasat ugrott
fel a falra és bekapta a legyet. Oly gyorsan csinálta ezt, hogy a légy
soha nem tudott elrepülni. A tétlenség napjaiban ez egyike volt a rendes
napi szórakozásoknak.

Egy napon, délben, mikor ebédelni mentem, csoportosulást láttam a ház
előtt, ahol a menázs volt. Tisztek álltak ott és hangosan nevettek.
Odamentem s láttam, hogy a kutya folyton ugrál a falra, hogy egy nagy
legyet bekapjon, de se be nem tudja kapni a legyet, se a légy el nem
repül. A falnál állt a híres cukrász és folyton buzdította a kutyát:
«Kapd be a legyet!» A dolog azért volt mulatságos, mert a légy nem volt
igazi légy. A cukrász rajzolta ceruzával a fehér falra, jó magasra. Volt
feje, szárnya és hat lába. A kutya vagy százszor ugrott utána hiába. Már
félholt volt a fáradtságtól. A tisztek nevettek, a kutya folyton ugrott
és a szakács kiabált: «Kapd be a legyet!» Egyszerre abbamaradt a
nevetés. Az őrnagy jött és meglátta ezt. Magához hívta az izgalomtól és
fáradtságtól remegő kutyát. Vörös volt a dühtől és a szeme villámlott.
Ránézett a mereven szalutáló cukrászra és ezt mondta neki:

– Hülye!

Halotti csönd lett. Az őrnagynál kis lovaglóostor volt. Ez megremegett a
kezében, csak annyira, mint egy hangvilla, amelyet megütnek; de mindenki
észrevette, hogy egy pillanatig mi volt az őrnagy szándéka.

Körülbelül egy hét mulva rendelet jött az Armee-kommandótól, hogy a
törzseknél minden nélkülözhető embert össze kell írni és a frontra
küldeni. Abban az időben szűnt meg hirtelen asztalunknál a művészies
torta. A horvát főhadnagy ezt mondta:

– Írja be a naplójába: Életveszélyes cselekedet a háborúban: falra
ceruzával legyet rajzolni.

Ha nem a naplómat másolnám, hanem novellát írnék, most azzal is
végezhetném, hogy a cukrász elesett. De az igazság az, hogy azóta nem
hallottam felőle semmit. Így hát csak egyszerűen leírtam a történetet.
Gondoljon hozzá mindenki, amit akar.




41

A cenzura törölte 1915-ben egy cikkemből a következő sorokat: «Ma este
megjött a Pálffy-téri hadikórházból K.-né, aki ott egész nap ápolónői
szolgálatot teljesít. Elmondta, hogy látott két nyomorék katonát
mosakodni: az egyiknek a jobbkarja hiányzott, a másiknak a balkarja.
Kezet mostak, úgy, mint azok, akiknek a jó Isten meghagyta mind a két
kezét – csak éppen ketten szövetkeztek a kézmosáshoz: az egyik a
balkezét a másiknak a jobbkezével mosta.»




42

Ezt is törőlte annak idején a cenzura: «H. vezérkari százados beszéli,
hogy az olasz fronton, a Dolomitok óriási sziklahegyei közt a hóban
eltévedt két katonája. Két kis mokány, lóról-leszállított, barnaképű
huszár, akit valami megbízással küldött valahová. Hegycsúcsok,
szakadékok, hó, jég, fagy – két nap, két éjszaka nem jöttek vissza, azt
hitte: elpusztultak. A harmadik napon kiéhezve, rongyosan,
félig-megfagyva előkerül a két kis huszár. Elmondják, hogy eltévedtek a
rengeteg hóban, száz meg száz idegen olasz sziklacsúcs közt.

– És mégis, hogy’ találtatok ide vissza?

– Térkép után – mondja az egyik. – Ezen a nagy országúton jöttünk,
mindig egyenesen… amíg ide nem értünk.

És megmutatja a századosnak az elrongyolt, összefogdosott, ázott-fagyott
térképet. Ugocsa vármegye térképe volt, a Pallas-Lexikonból kiszakítva.»




43

Törölték ezt az egy mondatát is egy cikknek: «A hadifoglyok közt volt
egy, akiről csak annyit tudok, hogy Esztergom felé insztradálták, ennek
a nyaka körül spárgára fűzött emberi szemekből álló gyöngysor volt,
amelyet büszkén viselt, amíg tisztjeink el nem vették tőle.»




44

Tendencia és színezés nélkül, tárgyilagosan szeretném itt leírni azt a
két anekdotát, amelyet egy kedves öregúr, Ferenc József király udvari
fővadásza beszélt el tizenöt évvel ezelőtt. Ezeknek az anekdotáknak
ritkasági értékük is van, mert Ferenc Józsefről alig van anekdota
forgalomban. (Ami egy uralkodóra nézve legalább oly jellemző, mint egy
jó anekdota.) Gödöllő hatalmas erdőségeiben évtizedeken át volt ez az
öregúr Ferenc József kísérője a vadászatokon. Hófehérhajú,
szeretetreméltó, kedves öreg magyar. A legalaposabb ismerője volt a
királyi erdőségnek és a vadállománynak.

Íme az első:

A vadászatra való elindulás így történt. Kétlovas nyitott kocsi állt meg
a kastély kapuja előtt s várta az uralkodót. A kocsi mellett állt levett
kalappal az öreg fővadász. Ő felsége pontosan érkezett. A fővadász
meghajolt. Ő felsége a kalapjához emelte a kezét és beült a kocsiba. Ezt
megvárta a fővadász és mikor a király már ült, ő – a fővadász –
fellépett a jobblábával az elülső kerék agyára, hogy felüljön a bakra, a
kocsis mellé. Mikor ebben a mozdulatban ott tartott, hogy a jobblába a
kerékagyon volt, a ballába pedig éppen felemelkedett a földről s ő így a
levegőben lebegett a föld és a bak között, ő felsége megszólalt:

– De kérem… üljön be ide hozzám!

Az öregúr leszállt a levegőből és megköszönve a meghívást, beült a
kocsiba, szembe a királlyal, a kis ülésre.

Ez így történt évtizedeken keresztül pontosan és változatlanul, minden
egyes alkalommal. Úgyannyira, hogy az öreg fővadász mozdulata: a
fellépés a kerékagyra és a kapaszkodó mozdulat a kocsis irányába már
csak puszta formává változott, mert a mozdulatot abszolút biztonsággal
követte a meghívás:

– De kérem… üljön ide be hozzám!

Természetes következménye lett ennek a szokásnak az, hogy az öreg
fővadász mozdulata évek folyamán vesztett az intenzitásából, hogy úgy
mondjam: őszinteségéből, bensőségéből, lelkességéből. Az élesszemű
figyelő észrevehette, hogy a fővadász, mint a színháznál mondják, már
csak «markírozta» azt, hogy a kocsis mellé akar ülni.

Egy napon aztán a következő történt. A király beült a kocsiba. R. bácsi
eljátszotta a bakraülnivaló akarás kis komédiáját, _de nem elég jól_.
(Aznap talán nem volt hangulatban.) A jobblábát ugyan feltette a
kerékagyra, de a ballábát nem húzta rögtön utána, hanem egy kicsit
megállt ebben a pózban és várta a meghívást. Ferenc József ezt
észrevette. Kínos félperc telt el. Ferenc József egy szót sem szólt. A
fővadász izzadni kezdett, mert érezte, hogy kegyvesztett. Aztán felhúzta
a ballábát is a levegőbe, de már későn volt: a király néma maradt. Akkor
R. bácsi felült a kocsis mellé és a kocsi elindult. Sem akkor, sem
azontúl, haláláig soha többé nem szólította fel őt a király, hogy üljön
be a kocsiba.

A második anekdota így szól:

Ő felsége vaddisznóvadászatra ment a fővadász kíséretében. Ketten
voltak. Gödöllő környékén valóságos menetrendjük volt a vaddisznóknak.
Állandóan bizonyos helyekre és bizonyos időben tették ki nekik az
eledelt s ránevelték őket arra, hogy a vasút pontosságával jelenjenek
meg ezeken az etetőállomásokon. Az állomások egymástól való távolsága
nem volt valami nagy. Ő felsége vaddisznóvadászatai csak akkor
kezdődtek, mikor már a vadak pontosan be voltak gyakorolva és a
fővadásznak megbízható menetrend volt a kezében. Így is nevezték a
disznókat: «a három óra huszas», a «négy negyvenes» stb.

Elindulnak tehát – a király és a fővadász – és a szegény «három huszas»
pontosan megjelenik egy bokor mellett. A király rálő, de csak megsebzi.
A disznó megáll egy pillanatra, aztán vadul nekirohan a királynak. A
pillanat komoly volt. A király életveszélyben forgott. R. bácsi, mikor
az esetet elbeszélte, ezt mondta: «Esküszöm, trónváltozás előtt
álltunk!» – Ezt átérezve, a fővadász – mielőtt még ő felsége másodszor
lőhetett volna – felkapta a puskáját és egyetlen biztos lövéssel
leterítette a disznót. Pillanatnyi csönd következett. A fővadász
föllélekzett és várta a köszönetet. Ő felsége, aki már célzásra emelte
volt puskáját, most lassan leeresztette. Szigorú tekintettel fordult a
fővadász felé és minden szót élesen hangsúlyozva, ezt mondta neki:

– Ki szórakozik itten: _ön, vagy én?_




45

Kicsi a világ. Amerikába együtt utaztam Dr. M. barátommal, aki apósa
Hatvany Lajosnak. Hatvany kilenc év óta él emigrációban. Mikor Amerikába
indultunk, Párizsban láttuk, ahol panaszkodott: semmi reménye nincs
arra, hogy hazatérhessen. Alig érkezünk meg New-Yorkba, Dr. M. néhány
nap mulva kábelsürgönyt kap Pestről: «Lajos Pesten van». A sürgönyt
Pesten egy szombati napon este hétkor adták fel. Ugyanaznap este hatkor
érkezett meg New-Yorkba. Ebben nincs semmi különös, a föld szorgalmasan
forog és New-Yorkban már délelőtt benne van az újságokban a londoni
tőzsde déli zárlata. Dr. M. barátomnak a fia Hollywoodban filmrendező.
Hollywoodba New-Yorktól öt nap és öt éjszaka vágtat az expresszvonat. De
egy perc alatt kapcsol a telefónközpont. Felhívja tehát Dr. M. este tíz
órakor a fiát Hollywoodban s azt mondja neki telefonon: «Képzeld, Lajos
Pesten van, most sürgönyözték». Szombat este tízkor történt ez a
telefonálás New-Yorkban, akkor Hollywoodban még csak szombat este félhat
volt. Azzal elmentünk együtt egy film-premiérre. A film címe: «A trójai
Heléna magánélete» – és bennünket azért érdekelt, mert a rendezője,
Korda Sándor, magyar fiú, a főszereplője pedig felesége, Korda Mária.
Mária jelen volt a new-yorki bemutatón; a férje, Korda, Hollywoodban
dolgozott, nem jöhetett el. Ez volt Korda és Kordáné első amerikai
filmje, érthető tehát, hogy izgatottak voltak mind a ketten: a férj
Hollywoodban, a feleség New-Yorkban.

Éjfél előtt volt vége a new-yorki bemutatónak. Szép siker volt. A boldog
Mária rohan a telefónhoz és éjfélkor felszólítja az urát Hollywoodban.
Referál neki a sikerről. Mikor mindent elmondott, amit kellett, azt
kérdezi tőle Korda:

– Mi újság egyébként?

Azt feleli Mária:

– Hatvany Lajos Pesten van.

Azt mondja Korda:

– Már tudjuk.

E pillanatban szombat este fél nyolc volt Hollywoodban.

Ami tehát Pesten szombat este hétkor történt, az már szombat este fél
nyolckor nem volt újság Kaliforniában, a Csendes-óceán partján.

Igazán kicsi a világ, hiába.




46

Vonaton hallottam egyszer két urat vitatkozni a szabad szerelemről. A
beszélgetésük elejét híven tudom közölni. Általánosságokban mozogtak.

– A házasság intézménye csődbe jutott, lejárta magát, lehetetlenné vált
– konstatálta az egyik.

A másik ezt mondta:

– Úgy van.

– Ezt mutatja a sok válás.

– Úgy van.

– A sok szerencsétlen családi élet, botrány, gyilkosság, öngyilkosság.

– Úgy van.

Kis szünet után azt kérdezte az egyik, hogy mit lehetne csinálni a
házasság mostani intézményével, s a másik azt felelte, hogy okvetlenül
el kellene törülni. Erre természetesen azt kérdezte az egyik, hogy: ha
eltörli a házasságot, mit tesz helyébe? A másiknak felragyogott az arca:

– Szabadságot! Korlátlan szabadságot! A férfi is, a nő is szabadon
rendelkezik önmaga fölött, azt szereti, akit akar, addig szereti, amíg
akarja!

De rögtön megkapta a nehéz kérdést:

– Hogy képzeli ezt bátyám, a praxisban?

Idáig autentikus ez a jegyzet. Ami ezután következett, annak csak a
formája az enyém. A szerzői jog nagyrészt a beszélő urat illeti. A
lényegét annak, amit kifejtett, híven adom vissza. Csak éppen
kijavítgattam, arányossá tettem a dialógust, végiggondoltam azt is, amit
ő csak pedzett, szóval, mint mondani szokták: «sajtó alá rendeztem» az
okfejtését. Azt hittem, valamikor egyszer jó jelenet lesz ez egy
vígjátékban és jó figura ez a vakmerő reformer, aki ilyen zseniális új
dolgot talált fel a házasság helyett. Így azonban csak ez a dialógus
lett belőle. A kérdésre, hogy hogyan képzeli a szabad szerelmet a
praxisban, ezt feleli a merész újító:

– Nagyon egyszerűen. Vegyünk egy példát. Egy férfi szeret egy nőt. A nő
viszontszereti őt. Elhatározzák tehát, hogy együtt fognak élni.

A másik vállat von:

– Mi az, hogy: «együtt fognak élni?»

– Ha egy egészséges férfi és egy egészséges nő szereti egymást, legfőbb
vágya együtt lakni, együtt tölteni a napot és az éjszakát. Tehát
összeköltöznek és szeretik egymást. Büszkén vallják, hogy egymást
választották. Tudtára adják az egész világnak, hogy ők együtt vannak.

– Hogyan adják tudtára ezt a világnak? Mindenkinek, akivel találkoznak,
elmondják?

– Nem. Egyszerűen beleteszik az újságba.

– Jó. Akkor én beletehetem az újságba, hogy együtt élek X. Y.
kisasszonnyal, még akkor is, ha az a kisasszony nem akar velem élni.

– Ezen nagyon könnyű segíteni. Mind a ketten kijelentik, hogy egymáséi
akarnak lenni. Ezt kijelentik.

– Az újság szerkesztője előtt?

– Nem.

– Hát hol?

– Valami olyan személy előtt, aki ezt nem felejti el és később, ha
valaki kérdezi, «kivel él együtt X. Y. kisasszony» – megtudja mondani,
hogy – mondjuk – Szabó úrral.

– És az a személy a fejében tudja tartani majd azt a sok urat és
kisasszonyt, aki naponta elmegy hozzá ilyen bejelentést tenni?

– Nem. Mondjuk: vesz egy nagy könyvet és abba mindig beleírja a neveket
és a dátumot.

– Ez igen okos és praktikus újítás, belátom.

– Igen. Bizonyos rendet azért meg kell tartani! Hiszen nem vagyunk
állatok! Már most az ifjú pár együtt él, szereti egymást, segít
egymásnak a munkában, ápolja egymást, ha beteg, satöbbi.

– Nos, és mi történik, hogy ha például a fiatal nőt valaki felszólítja,
hogy éljen vele együtt, mert ő szerelmes belé.

– A fiatal nő egyszerűen azt válaszolja: «Nem akarok önnel együtt élni,
mert már együtt élek Szabó úrral.»

– Ez fárasztó lesz, ha naponta tízen-huszan kérdezik a hölgytől, hogy
szabad-e még. Pedig szép asszonynál ez elő fog fordulni. Nem viselhetne
az a hölgy valami jelet, amiről mindjárt megtudnák, hogy le van
foglalva?

– Ez elől nem zárkózom el. Ez praktikus. Viselhetne valami címet. Az
ilyen nőt, mondjuk, másként szólítanák, mint azt, aki nem él együtt egy
férfival.

– Ez már okos. Igazán merész és helyes újítás. Sőt még tovább is megyek:
addig, amíg egy nő egy férfival együtt él, a megszólításhoz mindig hozzá
lehetne tenni ama férfi nevét, akivel együtt él.

– Hogyan? Akkor így kellene szólítani ezt a hölgyet: «Jó napot, Szabó
úrral együtt élő társ-hölgy?

– Nem. Ez nagyon hosszú. De van egy ötletem. Meg lehet ezt rövidíteni.
Ezt lehet mondani: «Jónapot, Szabó úr nője.» Vagy rövidítve: «Jó napot,
Szabóné!»

– Nagyszerű! Milyen praktikus, milyen egyszerű és milyen nyílt,
becsületes ötlet! A nő úgyszólván viselné annak a nevét, akivel együtt
lakik.

– Úgy van!

– El vagyok ragadtatva. Na és mi történnék, ha például a férfi megúnná a
nőt és egy másik nővel akarna együtt lakni?

– Egyszerűen elmenne a nőtől és összeköltözne a másik nővel.

– És ha Szabóné ezt nem akarná?

– Ez kissé megnehezítené a dolgot. Szabó úrnak be kellene bizonyítania,
hogy oka volt elmenni a nőtől. Elvégre nem vagyunk állatok, hogy például
egy hisztérikus férfi vagy egy hisztérikus nő minden nap egy másikkal
költözködjék össze. Valami kis rendet azért kell tartani.

– Tehát?

– Ha Szabó úr el akar menni a lakótársától, előbb elmegy ahhoz az
emberhez, aki akkor egy nagy könyvbe beírta őket és azt megkéri, hogy a
nagy könyvből törölje ki őket.

– Nos, és ha Szabó úr élettársa is elmegy ehhez az emberhez és arra
kéri, hogy ne törölje ki őket, mert ő szereti Szabó urat és tovább is
együtt akar vele élni?

– Nagyon egyszerű: egy elfogulatlan embernek kell dönteni köztük.

– És ki legyen az az ember?

– Megállapodnak ketten egy okos és tisztességes emberben.

– És ha nem tudnak megállapodni?

– Akkor… mondjuk… talán az állam jelölje meg azt a személyt, aki
eldönti, tartoznak-e tovább is együtt lakni vagy nem.

– Nagyszerű! Csodálom az ön elméjének gyorsaságát. A legnehezebb
kérdésekre is rögtön, szinte gondolkozás nélkül találja meg a választ!
Bár, azt hiszem, hogy akkor az államnak minden nap több száz személyt
kell kijelölnie, aki az ilyen kérdésekben döntsön. Ez nagyon komplikált.

– Erre is van egy ötletem. Az állam jelöljön meg néhány ilyen okos
személyt és aztán mindig ezek döntsenek; minden nő és férfi ezekhez
menjen döntésért. Ennek még az az előnye is meglesz, hogy az ilyen
személy bizonyos idő alatt nagy gyakorlatra tesz szert és minél öregebb
lesz, annál okosabban fog dönteni.

– Elragadó! Ön csak úgy ontja a merész új reformokat! Kíváncsi vagyok,
mit talál ki arra, hogy kié legyen kettőjük közül például egy kis ház,
amit közösen vettek – ha szétmennek egymástól.

– Ezt is az az állami bizalmi személy döntené el.

– Brávó. No most egy nehéz kérdés. Ha gyermekük születik és ők
szétmennek, melyik nevelje tovább a gyermeket?

– Az állam.

– De ha például az anya nem akarja az államnak adni a gyermekét? Lehet
őt erre kényszeríteni? Hol van itt a szabadság?

– A kérdés helyes. De ezt sem nehéz megoldani, csupán egy kis genialitás
kell hozzá. Ugyanaz az állami bizalmi személy, aki eddig a többi
dolgokban döntött, döntene ebben is.

– Kápráztató, milyen villámgyorsak az ötletei!

– Köszönöm a bókjait. De mindezt nem azért mondtam, hogy ön előtt
ragyogtassam az eszemet, hanem azért, mert be akartam bizonyítani,
milyen elavult a házasság mai rendszere és milyen könnyű e helyett
valami sokkal okosabb, praktikusabb és egészen új dolgot kitalálni. Csak
szív, ész és merészség kell hozzá.

– És gondolja, hogy ötletét keresztül lehetne vinni a prakszisban is?

– Nem hiszem. Jegyezze meg, barátom: az emberiség mindig irtózik a
reformoktól, az új eszméktől. De egy dolog vigasztal engem: hogy lassú
fejlődés útján az emberiség mégis csak el fog jutni ebben a kérdésben
ahhoz a megoldáshoz, amit most itt ön előtt volt szerencsém kifejteni.




47

Színházi siker dolgában érdekes élményem: mikor a háború után Bohnen
Mihály fellépett a bécsi Operában, akkora sikert aratott, hogy másnapi
fellépéséhez az azsiotőrök már reggel összevásárolván a jegyeket, este
tízszeres, sőt húszszoros áron adták tovább a közönségnek. A harmadik
estére már csak egy-egy jegyet tudtak szerezni ezek a jegydrágítók, s
dacára annak, hogy a jegyek kurzusa még magasabbra emelkedett, a jegyet
nem adták el, hanem maguk mentek be vele az Operába Bohnent
meghallgatni.

Ez aztán siker.




48

Beteges, ideges félelem-érzet egyik legoriginálisabb példáját boldogult
Salamon Ödön barátomnál észleltem, akivel évtizedeken át nyaraltam
együtt a Margitszigeten. Éjjel jártunk haza és rendszerint gyalog
mentünk a Margit-hídtól a sziget felső végén levő kis hotelbe, a
hatalmas parkon végig. Egyidőben sok öngyilkosság történt a szigeten. A
lapok egyre-másra közölték az eseteket: reggelenként halottakat találtak
a sziget bokrai közt, szegény öngyilkosokat, akik éjszaka ebbe a csöndes
parkba mentek agyonlőni magukat. Ez időtől kezdve Salamont nem lehetett
rábírni arra, hogy éjjel gyalog sétáljon végig a sziget bokrai közt. Azt
magyarázta, hogy neki állandóan nagy pechje van és biztosan ő lesz az
első ember, aki úgy fog meghalni, hogy a bokrok közt agyon akarja lőni
magát valami öngyilkosjelölt, rosszul fogja a revolvert, eltéveszti
önmagát és a repülő golyó őt találja, mikor gyanutlanul sétál.




49

Nagy gobelin-fotelben ültem, egy régiséghamisító üzletében, várva, hogy
rám kerüljön a sor. Így lettem tanuja a szörnyű alkudozásnak. Egy barokk
asztalról volt szó, – görbe aranylábai voltak, sárga márványlap rajta –
az asztal ijedten állt a kereskedő és a vevő közt. A két ember áthajolt
fölötte, úgy kiabált egymásra. A kereskedő szerette és simogatta az
asztalt, mikor beszélt róla; a vevő lenézőleg ütögette, sőt egyszer,
mikor azt mondta, hogy az aranyozás nem igazi, nagyon diszkréten meg is
rúgta. Valami egyszerű ember, mondjuk: egy polinéziai néger, ha ezt
látja, joggal hiszi, hogy a vevő az, aki szabadulni akar a gyűlölt
asztaltól, az eladó pedig úgy szereti, hogy az már fetisizmussal
határos. Az alku démonivá vadult. A kereskedő sápadt lett, hideg és
metszően gúnyos. A vevő kipirult és lendületet kapott. Szavai mögött
személyeskedő motívumok villámlottak. A kutyalábú asztal szégyenkezve
húzódott közelebb a gazdájához, mert olyan rosszakat mondott róla a
vevő. Szinte érezte, hogy az új gazdánál nem lesz jó dolga. A vevő egyre
vörösebb, melegebb és hangosabb lett, a boltos egyre fehérebb, hidegebb
és halkabb. Meg voltam győződve, hogy a hideg nyugalom fog győzni a
forró temperamentum fölött. Legnagyobb meglepetésemre az ellenkezője
történt. A kipirult vevő győzött. A kereskedő tizennyolc milliót kért az
asztalért s az első két menetben lement tizenöt millióig, a harmadikban
még tartotta magát, de a negyedik menetben kidőlt és odaadta az asztalt
tizenegy és fél millióért. A vevő elment, miután hirtelen kedélyes lett,
nevetett és meg is ölelte a néma, fáradt kereskedőt. Csak énrám nézett
vissza az ajtóból komoran, megérezve, hogy nem szeretem a brutális
győzelmét.

Mikor elment, a kereskedő fáradtan ült le.

– Vallja be, – mondtam neki vígasztalásul – még így is nyer az üzleten.
Maga nem adott ezért az asztalért többet, mint öt milliót.

Megtörölte a szemüvegét és fáradtan szólt:

– Két és félmilliót adtam érte. Ez egy nagyon brutális és szívós ember,
de nem tud alkudni.

– Na hallja, – mondom – ez valóságos tehetség az alkuvásban. Ki tud
alkudni, ha ez nem?

– Hogy ki tud alkudni? Az öreg Sch. tudott alkudni, akinél én tanultam.

És elmesélte a következőt.

Az öreg Sch. uzsorás volt egy vidéki városban, ahol huszárezred feküdt.
Pénzt adott kölcsön a tiszteknek és egyéb ügyeiket is intézte. Általában
tisztességes embernek tartották. A tisztek nemcsak hogy szerették, de
meg is bíztak benne. Annyira, hogy ha egy-egy tisztet elhelyeztek más
garnizónba, bárhova is vetette a sors, évekig kliense maradt az öreg
Sch.-nek. Shylocknak csak rövidség okáért nevezték, mert nagyon hosszú
neve volt. Egyszer aztán megtörtént, hogy egy ilyen fiatal tiszt, akit
valahova messze helyeztek el, súlyos pénzzavarba jutott. Volt neki egy
szép, értékes régi családi gyűrűje; elhatározta, hogy eladja.
Természetesen szó sem lehetett másról, mint az öreg Sch.-ről. A dolog
sürgős volt. Fogta a gyűrűt, betette a régi piros kis bőrtokba,
becsomagolta és postán elküldte az öreg Sch.-nek, rövid és kategórikus
levéllel:

«Idemellékelve küldöm a régi családi gyűrűmet. Ha ad érte 3000 forintot,
tartsa meg. Ha nem ad érte annyit, azonnal küldje vissza. Egy krajcárt
sem engedek. Alku nincs.»

Két nap mulva táviratot kap, amely táviratban az öreg Sch. mégis elkezd
alkudni:

«Gyűrű nem ér háromezret, legfeljebb kétezret adok érte.»

A tiszt felel:

«Gyűrű ára háromezer, alkudni nem lehet.»

Harmadnap újabb távirat jön, az öreg Sch. tovább alkuszik:

«Adok érte kétezerötszázat, többet semmiesetre.»

– A tiszt felel:

«Gyűrű ára háromezer, alkudni nem lehet, kérem gyűrűt azonnal
visszaküldeni.»

Eltelik néhány nap, a tiszt dobozt kap a postán. Feladó: az öreg Sch.
Tartalma: gyűrű. Felbontja a dobozt. Benne van a gyűrű piros tokja,
átkötve és lepecsételve. Fölötte levél, a következő szöveggel:

«Főhadnagy úr! Mint szakértő mondom önnek, hogy ez a gyűrű nem éri meg a
3000 forintot. Sehol a világon nem fog érte ennyit kapni. Legfeljebb
2800 forintot adhatok érte, ezt is csak az ön iránti szimpátiából. Ha
ennyiért eladja, fel se bontsa a tokot, küldje vissza nekem úgy, ahogy
van, másnap megy a pénz. Ha azonban nem adja 2800-ért sem, tartsa meg a
gyűrűt, én nem veszem meg.»

A tiszt nagyon elkeseredett, mikor ezt olvasta. Elhatározta, hogy nem
adja olcsóbban a gyűrűt. Feltöri a pecsétet, kinyitja a piros bőrtokot,
hát nincs benne a gyűrű. Helyette picinyke kis cédula fekszik ott, ezzel
a felírással: «Jó, jó, hát adok érte 3000 forintot!»

– Ha este lefekszik, – mondta a kereskedő, mikor elmentem – gondolkozzék
egy kicsit azon, hogy mi minden van ennek az embernek az ötletében, aki
még a skatulyában is megpróbálkozik. Majd akkor nem mondja többé az
ilyen kontárról, mint aki innen most elment, hogy tehetség az
alkuvásban.




50

Német származású emberek M.-ék, nevezetes new-yorki család, övék a híres
Astor-szálló a Broadwayn. Ez a nagy Astor hotel többek közt arról is
nevezetes, hogy rengeteg kisebb és nagyobb gyűlésterme van, sokféle
egyletnek a hivatalos helyisége. Évekkel ezelőtt volt ott egy «Santa
Claus egylet» is. Santa Claus-nak hívják az amerikai gyerekek a
Mikulást, illetve a «krisztkindlit». Amit a magyar gyereknek a Jézuska
hoz, azt az amerikai gyereknek a Santa Claus hozza. Az egylet célja az
volt, hogy minden év karácsonyán húsz-harminc szegény gyereket
megajándékozzon. (Az amerikai jótékonyság méreteihez képest: kis üzem.)
Néhány évig szépen működött Santa Claus. A gyerekek levelet írtak neki
december elején, ezzel a címzéssel: «Santa Claus, Astor Hotel» és
megírták, hogy mit kívánnak karácsonyra. Az egylet pontosan elkönyvelt
minden kívánságot és elküldte az ajándékokat.

Történt azonban, hogy az egylet megszűnt. Feloszlott. A gyerekeket
persze erről nem értesítették és így a megszűnés évében is hozott a
posta vagy harminc levelet: «Santa Claus, Astor Hotel» címmel. A portás
odaadta a leveleket M.-nének, a hotel tulajdonosnőjének:

– Mit csináljunk ezekkel?

– Adja csak ide mind, nekem.

És felbontotta a leveleket, feljegyezte a kívánságokat és karácsonykor a
harminc gyerek megkapta, amit kért. Az ajándékok mellett nyomtatott
névjegy volt: «SANTA CLAUS». Semmi más.

Az ilyen dolog fejlődik. A gyerekek ajánlani kezdték társaiknak ezt az
Astor hotelbeli pontos Santa Claust, úgyhogy a következő évben már
száznál több levél jött és ugyanannyi ajándék ment. Hogy röviden a
végére menjek a történetnek: az idén, 1927-ben, karácsony napján, mikor
vendége lehettem ennek a kitűnő, kedves családnak New-Yorkban, M.-né már
_hatszázhetvenöt_ csomagot pakolt fel az Astor-szálló teherautójára, és
«Santa Claus» hatszázhetvenöt szegény gyereknek a lakására szállította
el szépen becsomagolva pontosan azt, amit kért: ruhát, cipőt, játékot,
cukrot, süteményt, sőt pénzt is. Egyik se kért bolondot. Minden
kérő-levélen megérzett, hogy a mama elolvasta (ha nem diktálta) –
mielőtt elment Santa Clausnak. M.-né már ki tudja számítani, hogy
évről-évre hány levéllel emelkedik a forgalom. A gyerekek, úgy látszik,
meg lehetnek elégedve, mert jövőre M.-né már ezernél több levélre
számít. De senki se tudja még ma sem, hogy ki küldi az ajándékot. A
teherautó soffőrje hallgat. «Kétezerig elmegyek», – mondta az őszhajú
szép asszony – «mert már hetekig tart a vásárlás és a csomagolás, nem
bírok többet vállalni».




51

Ujságoktól legtöbbször olyan körkérdések jönnek, amelyekre az ember
kelletlenül felel. (Tristan Bernard írta legújabban egy körkérdésre
adott válaszának végére ezt a mondatot: «Önök csalódnak, ha azt hiszik,
hogy erről a kérdésről nekem volt véleményem. Ezt a véleményt most
rögtönöztem, hogy felelhessek a körkérdésükre.») Itt van előttem egy
körkérdés, ami nyári unalmában juthatott eszébe egy német újságnak: «Mi
volt életében a legörömtelibb látvány?» Töröm a fejemet, de nem akar
eszembe jutni a legörömtelibb látvány. Vagy ha eszembe jut egy-egy, úgy
érzem, nem való a nyilvánosság számára. Épp a legörömtelibbek nem valók
újságba. Ellenben makacsul üldöz, amióta ezt a kérdést kaptam, ennek a
kérdésnek az ellenkezője: «Mi volt életében a legrémesebb látvány?» Mert
erre rögtön tudnék felelni, ha valaki ezt kérdezné. Olyan élénken
tolakodott fel emlékezetemben az eset, hogy kénytelen vagyok elmesélni,
a nélkül, hogy kérdezték volna.

Fiatal diák voltam és szüleimnél laktam egy nagy háromemeletes házban.
Egyszer éjfélután mentem haza. Csöngetni akarok a kapun, de észreveszem,
hogy a kapu nincs becsukva, csak be van hajtva. Belépek a kapu alá és
ott a következőket látom. Egy asszony fekszik a földön, hanyatt, vérző
homlokkal. Mellette térdel egy fiatal férfi, aki a nő homlokáról
zsebkendővel törli a vért. Mellettük a földön fekszik egy levágott
emberfej, öreg ember őszhajú feje, arcán szörnyű vágott sebbel.

Ez volt a legrémesebb látvány, amit életemben láttam.

A körkérdésekre nem felelnék többet, mert szigorúan tartanám magamat
ahhoz, hogy csak arra feleljek, amit kérdeznek tőlem. De itt elmondom a
látvány magyarázatát is, mert – bár a történetben nem találok semmi
mélyebb értelmet – érdemes elmondani, főleg azért, mert el lehet
képzelni, hogy az ember nem diák, hanem rendőrtisztviselő, akit az élet
hirtelen ez elé a helyzet elé, ez elé a látvány elé állít – (vagy valami
vizsgán adják fel neki ezt a kérdést) – és ki kell találnia, hogy mi ez?
Pedig a magyarázat majdnem egyszerű. A házban, hónapos szobában lakott
egy fiatal orvos. A ház közelében van az egyetemi klinika és ez a fiatal
orvos odajárt dolgozni, még pedig nagyon szorgalmasan, mert az
asszisztensi kinevezése előtt állott. Késő estig dolgozott a bonctani
intézetben és mikor onnan el kellett mennie, gyakran megtette, hogy
egy-egy emberi testrészt papirosba csomagolt és hazavitt, hogy éjszaka
otthon tovább dolgozzék rajta. Ezt senki se tudta róla a házban. A
házmester csak azt látta, hogy csomagokkal szokott hazajönni. Ezen az
emlékezetes estén egy emberfejet hozott haza, papírba csomagolva.
Csöngetett és a házmesterné nyitotta ki neki a kaput. A doktor már hetek
óta tartozott a kapupénzzel és aznap akarta kiegyenlíteni az adósságát.
Nagy bankót adott a házmesternének, aki abból nem tudott visszaadni. Azt
mondta: «nem baj, tessék holnap fizetni». De a doktor nem akart tovább
adós maradni, hanem letette a csomagját a fal mellé a földre és azt
mondta a házmesternének: «Várjon egy percig, átszaladok a kávéházba és
felváltom a bankót.» Azzal kiszaladt. A házmesterné kíváncsi volt,
félrehajtotta a papírt a csomagról, amelyből ez az emberfej gurult ki. A
házmesterné úgy megijedt, hogy elájult, elesett és estében megsebezte a
homlokát. A doktor visszajött a pénzzel és első dolga volt az ájult és
sebesült asszonyon segíteni. Ebben a pillanatban léptem én be a kapun.

Most veszem észre, hogy ez az eset nem volna rossz körkérdés-anyag.
Leírni a helyzetet, úgy, ahogy én találtam és körkérdést intézni a
leghíresebb detektívekhez és vizsgálóbírókhoz, hogy hogyan magyaráznák
ezt? Az bizonyos, hogy minden felelet érdekesebb volna, mint az igazság.




52

Másolat egy levélről. – «Igen tisztelt Uram! Ön többek közt ezt írja
levelében: «… gyermekemet ősszel beiratom a színiakadémiára, mert a
fiúnak nagy hajlama van a színészethez és pályaválasztásnál mégis csak a
hajlam a döntő.» Legyen szabad Önt a következőkre figyelmeztetnem. Volt
egyszer egy fiú, akinek nagy hajlama volt a vegyészethez, oly
szenvedélyes hajlama, hogy 1848-ban, amikor Magyarországon a lelkek tele
voltak forradalommal és mindenki fegyverről, harcról, háborúról
ábrándozott, ő hosszú értekezést írt a bécsi Tudományos Akadémia
értesítőjébe ezzel a címmel: «_A kókuszdió-olaj illó savairól._» Ezt a
fiút úgy hívták, hogy: Görgey Arthur. És volt egy másik fiú, akinek
semmi hajlama nem volt a zenéhez, pedig az apja zenészt szeretett volna
belőle csinálni és apjának végre is a brutalitásig menő erőszakkal
kellett ezt a fiút rákényszerítenie arra, hogy legalább a zene elemeit
megtanulja. Ezt a fiút pedig úgy hívták, hogy: Ludwig van Beethoven.

Kitünő tisztelettel stb.»




53

Van már vagy harminc éve. Húszéves gyerek voltam. A svábhegyi
vendéglőben ültünk vacsora után, nagy társasággal, és hallgattuk a
cigányzenét. Egy szép, nagy, kövér asszony mellett ültem; ha jól
emlékszem, egy kicsit szerelmes voltam bele. (Attól félek, jól
emlékszem.) Én is tudtam, amit akkor a Svábhegyen «mindenki» tudott:
hogy ő nagysága nem igen hű a férjéhez. A cigány régi valcert játszott.
A hölgy mosolygott rám. Húszéves fejjel nem olyan borzasztó, hogy ezt
kérdeztem tőle:

– Mondja, miért csalja meg az urát?

Nevetett.

Egyszerre vita kerekedik, hogy kitől van a valcer, amit a cigány
játszik: Strausstól-e vagy Lannertől. Ő nagysága szerint Strausstól
volt. Az ura azt mondta: «Ismerem, ez egy Lanner-valcer.» Nagy vita. A
társaság két pártra oszlik. Ő nagysága a leghangosabb, ő a Strauss-párt
vezére. Valaki odamegy a prímáshoz és megkérdezi, kitől van a valcer.
Visszajön és jelenti, hogy: Lannertől. A férj győzött. Ő nagysága
elsápadt, úgy haragudott. Keserűen mosolygott. Hozzám fordul és ezt
súgja:

– Maga az előbb azt kérdezte, mért csalom meg az uramat.

– Igen.

– Hát ezért. Mert mindig igaza van.

Akkor azt hittem: tanultam valamit.




54

Kedves kifejezés, amit Amerikában hallottam egyszerű magyaroktól, akik
többen laknak ugyanabban a harmincemeletes felhőkarcolóban: «Egy faluban
lakunk.»




55

A hányszor emlékezetemben felmerül, újra meg újra nyugtalanít M. Gaston
impresszárió különös betegségének és halálának története. M. Gastont
tulajdonképpen M. Jóskának hívták. Kis ügynökből lett jónevű nemzetközi
impresszárió. Az volt a specialitása, hogy olasz énekeseket liferált a
bécsi és pesti Operának. Nyáron, mikor az Operák zárva voltak, ezeket az
énekeseket vissza szokta vinni Olaszországba turnékra. Egészséges,
jóltáplált emberke volt, tekintélyes szakállt viselt és kopasz volt,
mint a billiárdgolyó. Mindig mosolygó, rózsaszínű, boldog arcát az egész
szakma ismerte. Életének utolsó, tragikus szakaszába úgy kapcsolódtam
bele, hogy egyszer egy vidéki felolvasásról hazatérve, Székesfehérváron
beszálltam a délről jövő gyorsvonatba, s ott találtam Gastont, aki
Olaszországból jött. Alig ismertem rá, úgy megváltozott. Mintha felére
soványodott volna le. Szakállában ősz csíkok voltak. Arca sárga volt,
mint a sajt, szeme fénytelen, ajka vértelen, a keze remegett.

– Kórházból jövök, – mondta – halálos beteg vagyok. Borzasztó dolog
történt velem.

A következőket beszélte el.

A budapesti Opera egy tenoristáját, aki nemcsak a hangjáról, hanem
iszákosságáról is híres volt, elvitte Olaszországba nyári
vendégszereplésre. Ezt az énekest nagyon szerette, mert az ő felfedezése
volt és sok pénzt keresett rajta. A tenorista Milánóban énekelt és onnan
Génuába kellett utazniok. A vonat este tíz óra körül indult. Nyolc
órakor kimentek a pályaudvarra vacsorázni. Abban az időben a szép
milánói pályaudvari vendéglő világhírű volt a konyhája és nagyszerű
borai miatt. Féltízkor a tenorista már olyan részeg volt, hogy botrányt
csinált és Gaston alig tudta megakadályozni, hogy kidobják a
vendéglőből. Néhány perccel tíz előtt megjött a vonat és Génua felé be
kellett szállni. A holtrészeg tenorista kijelentette, hogy ahol ilyen jó
bor van, onnan ő napokig nem megy el. Nem lehetett rábírni, hogy
beszálljon a vonatba; künn a perronon dulakodott Gastonnal. Gaston
felszállt egy vagónba és fel akarta húzni a részeget magához. De nem
bírt vele. A részeg azt kiabálta, hogy nem hagyja itt ezt a jó bort. A
vonat elindult és végre is a részeg győzött, mert a már lassan guruló
vonatról leráncigálta Gastont és visszavitte a vendéglőbe. Gaston
kétségbeesetten fogalmazott egy hosszú táviratot Génuába, jelenteni,
hogy az első fellépés elmarad a tenorista indiszpozíciója miatt. A vonat
kirobogott az éjszakába és Génua közelében összeütközött egy másik
vonattal. (Az évszámra már nem emlékszem pontosan, de azt tudom, hogy ez
egyike volt Olaszországban a legnagyobb vasúti szerencsétlenségeknek;
arra pontosan emlékszem, hogy a katasztrófának huszonkét halottja volt.)
Mikor másnap reggel Milánóban ezt Gaston a _Corriere della Sera_ első
oldalán óriási betűkkel nyomtatva elolvasta, elájult, összeesett.
Hetekig feküdt Milánóban kórházban, s mikor ezt a történetet nekem
elmesélte (már hónapokkal az esemény után), úgy elfehéredett és úgy
remegett, hogy arra kértem, hagyja abba az elbeszélést. De idegesen,
szinte mániákusan mesélte tovább, később sírva fakadt és még mindig nem
tudott belenyugodni abba a gondolatba, hogy ha a részeg tenorista nem
húzza le a már mozgó vonatról, akkor néhány óra mulva halott.

Gastont Pesten egyideig az egyetemi klinikán kezelték, aztán
szanatóriumból szanatóriumba ment és körülbelül egy évvel az eset után
meghalt. Megmondta nekem már találkozásunkkor, a sírógörcse után, hogy ő
benne van abban a nagy könyvben, ahová Isten a génuai vonat áldozatait
beírta, mikor kijelölte őket, és hogy az a tény, hogy a részeg tenorista
lehúzta őt a vonatról, nem változtathatta meg a névsort Isten könyvében.




56

Régidivatú dolgozat. Mondjuk: iskolai dolgozat. Feladat: «próbálj valami
köznapi hasonlatot találni, amellyel kifejezheted az átlagos férfi
felfogását a házasságról.» Kidolgozás: Két férfi beszélgetése
ilyenformán:

– Mostanában sokat gondolkozom azon, hogy nősüljek-e meg. Mondjon nekem
néhány okos dolgot a házasságról.

– Nemrég egyszer elhatároztam, hogy veszek egy kalapot.

– Nem akar a házasságról beszélni?

– Tudniillik gusztusom támadt egy csinos és tetszetős kalapra, amelyet
sétálás közben már többször láttam a H. cég kirakatában, az utóbbi
időben. Szép, puha, szürke kalap volt, olívzöld szalaggal.

– Ön tréfál velem. Én arra kértem, hogy a házasságról beszéljen.

– Már vagy ötödször mentem el a H.-bolt előtt és egyre jobban tetszett
ez a kalap. Valósággal vágyódni kezdtem utána. Mikor hatodszor mentem
arra, szinte megijedtem arra a gondolatra, hogy esetleg valaki más fogja
megvenni. Elhatároztam tehát, hogy hamarosan megveszem a kalapot.

– Megismétlem kérésemet: beszéljen a házasságról.

– A H.-bolt nem az egyedüli kalapos abban az utcában. Egymástól nem
messze öt-hat igen jó kalapüzlet van ott. Mielőtt beléptem volna H.-hoz,
a szürke kalapért, úgy gondoltam, helyes lesz előbb sorra végignézni a
többi üzletek kirakatait. Ezt meg is tettem. Minden kirakatban voltak
csinos kalapok. Az egyikben volt egy elragadó, bolyhosszőrű kalap,
fekete szalaggal. A másikban sokáig néztem egy halvány tejeskávé-színűt,
sötét tejeskávé-színű szalaggal. És egy harmadik kirakatban rendkívül
tetszett egy barna kalap, amelynek olyan színe volt, mint a friss
havannaszivarnak: barna volt, de titkos sötétzöld gondolatok kóvályogtak
benne.

– Végleg lemondjak arról, hogy a házasságról halljak öntől valamit?

– Valósággal zavarba jöttem. Idegesen szaladgáltam egyik kirakattól a
másikhoz. Mégis csak a H.-féle szürke volt a legszebb. Tízszer,
tizenötször hasonlítottam össze őket egymással, amíg végül nyilvánvalóvá
lett, hogy egyik sem ér fel a H.-félével. Lelkemben végleges diadallal
győzött ez a finom pasztel-színű szürke, az olívzöld szalaggal. Bátor
léptekkel, felemelt fővel léptem be a boltba. Megkerestettem a fejemhez
illő nagyságú példányt és megvettem a szép szürkét. A tükörbe néztem. El
voltam ragadtatva magamtól. Valósággal szép voltam benne. Fizettem és
távoztam. Az utcára érve valami gonosz vágy arra ösztönzött, hogy most
már, miután megvolt az új kalapom, ismét megnézzem a többieket,
amelyeket nem vettem meg. És akkor borzasztó dolog történt velem. A
bolyhosszőrű kalap egyszerre szép lett. Szebb, élénkebb, mint az enyém.
A tejeskávészínű disztingváltabb volt, diszkrétebb, elegánsabb. És a
havannaszínű mindeniket felülmúlta. Az volt a legszebb kalap a világon.
Idegesen járkáltam a kirakatok előtt és átkoztam magamat a gyors
elhatározásért. Hiszen még várhattam volna pár napig. A másikat kellett
volna megvásárolnom. A tejeskávészínűt. Nem. A bolyhosat. Nem. A
havannaszínűt. Miért siettem úgy? Rettenetes ez a szenvedélyes mohóság,
amivel berohantam H.-hoz. Mindegy, na. Most már bele kellett nyugodni a
megváltozhatatlanba. Otthon szomorúan vettem kezembe új kalapomat. Szép
volt, de jelentéktelen. Csudálkoztam, hogy mi tetszhetett nekem épp
_ezen_ a kalapon olyan szenvedélyesen! Nagyot sóhajtottam és meg voltam
győződve arról, hogy ezen a világon mindenik kalap szebb, mint az enyém.
De ahhoz, hogy ezt megtudjam, előbb ezt a szürkét meg kellett
vásárolnom.

– Kezdem érteni a tréfát. Ön a házasságról beszélt.

– Én? Eszem ágában sem volt. Egyszerűen elmondtam önnek a
kalapvásárlásom történetét.

– Jó. Belemegyek. Beszéljünk kalapokról. Milyen kívánalmakkal lép ön fel
egy… hát jó nevezzük így… egy kalappal szemben? Milyen legyen az igazán
jó kalap?

– Könnyű. Nem szabad, hogy a fejet nyomja.

– Ön nem szereti, ha valami nyomja a fejét?

– Nem.

– Hát aztán még milyen legyen?

– Rövid idő alatt alkalmazkodjék a fejem formájához. Néhány nap alatt
kellemesen simuljon a homlokom, a halántékom, a koponyám apró
görbületeihez és dudorodásaihoz. Ha a fejemre teszem, azt kell éreznem,
hogy más nem is viselhetné, csak én.

– Hát még?

– Fontos, hogy könnyen lehessen levenni a fejről. Nagyon rossz kalap,
amely az első mozdulatra könnyen nem hagyja el a fejet. Isten ments a
szűk kalaptól, amelynél erőlködni kell, ha az ember le akarja tenni.

– Esős időben mi a teendő?

– Eleinte vigyáz az ember a kalapjára. Esernyővel jár. Alig kezd esni az
eső, így kiált fel: «Jaj, csak meg ne ázzék az új kalapom!» És taksziba
ül, vagy kinyitja az esernyőt. Később aztán ezt mondja: «Ez egy igazi jó
finom kalap, ennek nem árt az eső». És hagyja megázni, nyugodtan. Végül
aztán így beszél róla: «Ma rossz idő van, ma ezt a régi összeázott
kalapomat veszem, ezért már nem kár».

– Szokott félni vendéglőben vagy színházban, hogy elcserélik a kalapját?

– Amíg új, igen. Nagyon vigyázok. Kétségbe vagyok esve, ha elcserélik.
De mikor már régi a kalap, néha tréfásan így szoktam szólni: «Bár
elcserélné valaki a vendéglőben valami csinos új kalappal.» De a
tapasztalat azt mutatja, hogy a szórakozott idegenek mindig csak a
csinos új kalapot viszik el.

– Hogy’ védekezik ez ellen?

– Úgy, hogy odaadom a kalapnak a nevemet. Beletétetem a monogrammomat és
ő egész életén át viseli a nevemet. De vannak szórakozott idegenek, akik
ezt nem respektálják.

– Szokta néha elveszíteni a kalapját?

– Hogyne. Nagy viharban a szél lefujja az ember fejéről a kalapot. Ez
leginkább hajón történik. Tengeren. Az ember nyugodtan áll a fedélzeten,
mit sem sejtve, és egyszerre csak elröpül a fejéről a kalap, be a
tengerbe.

– És akkor ön mit csinál?

– Egyetlen szabály van ilyenkor.

– És mi az?

– Nem szabad utána kapkodni.

– Miért?

– Először, mert hiába kapkod az ember. A kalap iszonyú gyorsan repül a
szélben, gyorsabban, mint a madár. És másodszor: Azok, akik az ember
körül állnak, mindig kinevetik azt, aki az elrepülő kalap után kapkod a
kezével a levegőben. Elég nevetséges az ember, akinek elröpült a
kalapja. Nem kell ezt a nevetségességet még azzal is fokozni, hogy
kapkod az ember utána.

– Ez szomorú.

– Elég szomorú. De itt nincs más teendő, mint belenyugodni. Nagyon kevés
esetet tudok, mikor egy elröpült kalap a levegőben megfordult és egy
másik széllel visszarepült az ember fejére.

– Újabb kérdés. Miért köszönnek az emberek úgy, hogy leveszik a
kalapjukat?

– Mert ezzel ezt fejezik ki: «Nézz meg jól, milyen szép voltam, amíg nem
volt kalapom.»

– Ön ártalmasnak tartja a kalapviselést?

– Általában nem. Apró bajokat okoz. Némely embernek kihull tőle a haja.
És némelyek korán megőszülnek miatta.

– És mi a véleménye önnek azokról, akik kalap nélkül járnak? Ez a szokás
egyre jobban terjed.

– Én ezt ostoba szokásnak tartom.

– Miért?

– Mert nagyon sok tisztátalan dolog ragad meg az ember fejében, amelytől
egy jó, hűséges kalap megóvja az embert.

– És mi a véleménye arról, hogy kezd kimenni a divatból a könnyű,
szellős nyári szalmakalap… amit az ember nyár elején vásárol, amit
fürdőhelyen szép nyári estéken visel és amit ősszel megint eldob…

– Tudom, hogy ez a divat kezd megszűnni. Nyáron is téli kalapot hordanak
a férfiak. Őszintén megvallva, ezt sajnálom. Olyan szép volt, olyan
kedves volt az… mikor elutazott az ember szórakozni… ah, nyáron,
Balaton, Velence, Ostende, Deauville… otthon hagyta a régi megszokott
kalapját és amúgy hirtelenében vett valami csinos könnyű szalmakalapot,
amelyről tudta, hogy szeptemberben el fogja dobni és nem fogja egy
csöppet sem sajnálni. Kár, hogy az a divat megszűnt. Viszont, nézze
kérem: az ember öregszik. És mostanában olyan szeszélyes, szinte bolond
az időjárás az egész világon. Mégis csak megnyugtató dolog egy
megszokott, becsületes, szelíd kalap, amely nap ellen is, eső ellen is
jó. Amely hazakísér bennünket ősszel… mikor vége a nyári kalandoknak. A
megszokás nagy hatalom. Én is, mint mondtam, bosszankodtam eleinte. És
most már igazán nem adnám oda semmiért ezt a szürke kalapot…




57

Konyakot inni. Az ember azt hinné, könnyű. Nem úgy van. Gilbert Miller,
amerikai barátom beszéli, hogy egyszer egy híres francia íróval ült
együtt Párizsban, a Larue-vendéglőben. A szomszéd asztalnál egy gazdag
new-yorki bankár konyakot akart rendelni a feketekávéjához. A pincér
odaadta neki az italok jegyzékét. A bankár kiválasztotta a legdrágább
konyakot, amelyből egy pohár száz frankba került. Néhány perc mulva
megjelenik az ezüst-nyakláncos _sommelier_, kosárban hozza a piszkos,
pince-sáros palackot. Mellette jön az asszisztense, egy fiatal pincér,
ezüsttálcán hozza az öblös nagy poharat. Leteszik a poharat a bankár elé
és a pincemester óvatosan beletölt egy kis konyakot. Az amerikai
megfogja a poharat és a szájához akarja emelni. E pillanatban felugrik a
francia író, aki Millerrel ült és felháborodva lép a konyakos idegenhez.

– Uram, – mondja neki – bocsásson meg, de ezt nem tűrhetem. Mit csinál
ön?

A bankár leereszti a poharat:

– Meg akarom inni ezt a konyakot.

– Rettenetes barbárság – mondja neki az író. – Ezt nem szabad tennie.

A bankár mosolyogva kérdezi:

– Hát mit kell tennem?

Az író elmondja neki, megmagyarázza, hogy ez a klasszikus francia
bánásmód az igazi jó konyakkal. _Először:_ Meg kell melegíteni a nemes
italt tartalmazó nagy és vékony poharat, még pedig a két tenyerében,
mert pontosan épp az emberi test hőmérséklete hevíti annyira a konyakot,
hogy kiadja a természetes zamatját. – _Másodszor:_ Hosszasan kell
szagolni az öblös pohárban összeszoruló illatot. – _Harmadszor:_ Fel
kell emelni a poharat, a világosság felé kell tartani és élvezni, hogy
milyen szép színe van és milyen átlátszó. – _Negyedszer:_ Óvatosan
visszatenni a poharat az asztalra. – _Ötödször:_ Beszélni róla.

– És aztán? – kérdi az amerikai.

– A többi nem érdekel – felel a francia író, meghajtja magát és visszaül
a helyére.




58

Ehhez a jegyzethez előszónak ideiktatom Maeterlinck néhány sorát, amely
a fehér hangyákról írt könyvében (1927) olvasható: Azt mondja: «Ne
essünk soha kísértésbe: hozzátenni valami képzelt csodát az igazi
csodához. Az évek lassan megtanítják az írót arra, hogy mindenekelőtt a
díszítmények öregszenek meg, – sokkal hamarabb, mint maga az író.» –
Bevezetésnek pedig azt, hogy két évig voltam haditudósító. Eleinte egy
kis könyvbe jegyzeteket írtam arról, amit láttam. Ebben a könyvben
lapozgatva már sokszor megpillantottam ezt a noteszkönyv-stílusú,
rövidszavú, három kis fejezetből álló feljegyzést. Soha nem mertem
«feldolgozni». Itt most változtatás és hozzátett díszítmények nélkül
egyszerűen lemásolom. A kis könyvben a dátuma: _1915, Horozanka falu
(Kelet-Galicia), az 55. hadosztály parancsnokságánál._ Ugyanitt a címe:
«Három találkozás a Brzezany-ból jött négy nővel.» – Íme a jegyzet:

I. Állóharc, már régen. Úgynevezett relatív nyugalom a fronton. Gyönyörű
koranyári idő. Ebéd előtt séta a faluban, Hofmann altábornagy
hadtestparancsnokkal. Kocsma előtt parasztszekéren négy városias,
tarkaruhás nő. Nevetnek. Sört hozatnak ki. Iszonyú cifra, színes ruhák.
Structollas «párizsi» kalapok. Soványak. Kicsinyek. Túlzottan kipingált
arcok. Sovány arcok, vastag, festett ajkak. Beesett, karikás szemek.
Vigyorog róluk a tuberkulózis. Harminc-harmincöt évesek lehetnek.
Nevető, koravén gyermek-tekintetük van. Katonák tréfálnak velük.
Altábornagy megjegyzése: «Kokottok». (Idézőjelben mondja.)
«Brzezanyból.» Repülő örömtanya. Engedélyük van. Egy galiciai
nyilvánosházból váltak ki. Altábornagy megjegyzése: «Vendégszereplésen
vannak itt». Süt a nap. Tovább sétálunk. Altábornagy hosszasan beszél a
nyilvánosházak szükségességéről a fronton. A tőlünk északra fekvő
hadseregcsoportnál már van kettő. A főparancsnokság ellenőrzése alatt.
Mindez hétfőn történt.

II. Szerda. Etap-kommandánsnak, S. honvédezredesnek ötvenedik
születésnapja. Meg vagyok híva vacsorára. Nagy társaság lesz. Innen
autón félóra. Hnilce falun kell keresztülmenni. D. kapitány értem jön az
autóján félhétkor. Még süt a nap. Nagyszerű vacsora lesz. Nagyon
messziről néhány ágyúlövés. Repülünk az autón. Hnilce falu, dombon.
Közepén a főtér. A téren öreg, nagyon magas fák. Ritkás lomb. Egy fán
függ felakasztva mind a négy nő. Tábla a nyakukban: «_Spion_». A tollas
kalapok a fejükön. Egyiknek szájában szivar. Rikítanak a ruhaszínek. (1.
Sárga. 2. Bordóvörös. 3. Méregzöld, fehér blúzzal és 4. kékeszöld.) Az
egyik kalapon cinóbervörös toll, egy másikon fekete. Színes
selyemharisnyák. A lábaik nagyon vékonyak. Háromnak fehér cipője. A
negyedik cipő kopott arany. Túlzottan magas sarkok. Borzalmas-feltűnően
hat az arcok feslettsége. Félig nyitott szemek. Mind a négy egyformán
kissé félrehajtja a fejét. A fának, amin függnek, háttere az alkonyodó
ég, mert a tér dombtetőn van. Az ég pasztelrózsaszín.

III. Éjjel félkettőkor jövünk vissza a vacsoráról. Bort ittunk. Sötét
van. Vad szélrohamok. Portölcsérek szaladnak az országúton, az autó
fényszórója előtt. Sietünk. Még vihar előtt: haza. Országút szélén a
sorban álló fák oldalt dőlnek. Pár vastag esőcsepp fájdalmasan csapja
meg az arcunkat a nyolcvanas tempóban. Mellettünk az út szélén lassú
lépésben végtelen train-szekérsor. Meredek emelkedés. Országút hegynek
megy. D. kapitány ezt mondja: «Hnilceben vagyunk.» Fel a dombra. A főtér
irányába. Egy percig a következő kép. Alulról jövünk, tehát
felvilágítanak a fényszórók a nagy fára. Finom porfátyolban a ritkás
lomb a vad szél irányába hajlong. Mint négy inga táncol a négy nő, négy
különböző irányban. Lengés közben lassan megfordulnak maguk körül.
Egyiknek sincs már kalapja. A fényszóró fehér sugara meghamisítja a
rikító ruhaszíneket. Az autó megáll. Szótlanul nézzük ezt. Mikor egy-egy
arc felénk fordul, a festék természetesnek hat a mesterséges fényben. A
reflektorfény megcsillan az egyiknek a szemgolyóján. Szélrohamok. A
viharszélben olyan nagyokat lendülnek a nők, hogy majd leszakadnak a
fáról. Tovább megyünk. Megint ágyúzást hallani. Ömleni kezd az eső. Az
autó lerohan a dombról. Visszanézek, koromsötét van. Semmit sem látni.
Mennydörgés, messziről. Hiába várom a villámot, hogy lássam őket a
fényénél mégegyszer, nem villámlik.




59

Sok dolgom volt az életben rágalmazókkal. Itt most lemásolom
olvasmányaimból azokat a sorokat, amelyek a rágalmazók-okozta
kellemetlen órákban vígasztalással szolgáltak. Nem hiszem, hogy a mi
klímánk alatt akadna olvasó, aki nem vehetné hasznát ezeknek a
citátumoknak. (Orvosságot attól kell kérni, aki kigyógyult valami
betegségből. Napoleon mesélte Szent Ilona-szigetén, hogy el volt
ragadtatva a babyloniak szokásától, akik a beteget kitették a kapu elé
és az arramenőket megkérdezték, volt-e hasonló bajuk, és ha volt, mitől
gyógyultak meg. «Így legalább» – mondta – «elkerülhetők voltak azok,
akiket az orvosság megölt.»)

Dumas fils, a nagy drámaíró mondja a «La Princesse de Bagdad» című
darabjához írott utó-szóban: «Egyetlen válasz a rágalomra a hallgatás,
amely magában foglalja a megvetés minden formáját és minden hatását». –
Ugyanott írja ezt: «Sohse tapasztaltam, hogy a rágalom tartós hatást
gyakorolt volna ez emberek végleges ítéletére». – Ugyanott: «Kaptam s
még mindig kapok sok névtelen levelet. Szeretem őket, mert megvan az a
nagy előnyük, hogy az ember nem köteles rájuk felelni». – Ugyanott írja
ezt is: «Száz igazságtalan és üvöltő ellenségünk mindig életre ébreszt
valahol számunkra egy új, ismeretlen barátot, aki felháborodik az
igazságtalanságukon és ügyetlenségükön. És az ilyen lelkekből tevődik
végül össze az, amit közvéleménynek nevezünk».

Renan, aki nagy tisztelője, Dumas szerint «egyike volt a leginzultáltabb
és legmegrágalmazottabb embereknek», erről a témáról írja «Feuilles
détachées» című művében: «Sacy úrnak köszönhetek némely erkölcsi
szabályt, amit mindig követtem. Különösen azt, hogy sohasem kell
újságtámadásokra felelni, még a legnagyobb szörnyűségek esetén sem. Ő e
tekintetben Guizot nézetén volt, akihez semmi rágalom nem ért fel, mert
valamennyit megvetette. Bizonyos kivételekre, melyeket elébe
terjesztettem, ezt felelte: «Soha, soha, soha!»… Egy újság fac-similét
közölt tőlem, állítólagos autogrammot, amely, ha autentikus lett volna,
nevetségessé tett volna engem. Nem szóltam egy szót se és nem vettem
észre, hogy ebből károm lett volna. Nyilatkozás nélkül tűrtem, hogy
kinyomtassák rólam: egy milliót kaptam Rothschild úrtól, hogy írjam meg
«Jézus életét.» Kijelentem, hogy ha közölni fogják a nyugta
fac-similéjét, akkor se fogok tiltakozni. Fenn a magas égben Sacy úr meg
lesz velem elégedve.»

És sohse felejtettem el Tisza Kálmán mondását: «Ha sarat fröccsentenek
rád, ne tisztogasd le; várj, amíg megszárad, akkor lehull magától.»




60

A leggyalázatosabb névtelen levél, amit kaptam, így hangzott: «Tudom,
hogy te írtad nekem a névtelen levelet.»




61

Fájdalmas-kedves, idegen nyelvre lefordíthatatlan pár szót találtam egy
régi kis noteszkönyvemben, amely két évig rongyolódott a zsebemben,
mikor mint haditudósító jártam Szerbiát, Galiciát és Lengyelországot.
Idemásolom, cifrázás nélkül. – 1. Grybov faluban ült az állomáson egy
sebesült magyar baka, bekötött fejjel. Elmondta, hogy hogyan sebesült
meg. Aztán csöndesen: «De ellőttek a marhák vagy egy félmillió patront,
amíg eltaláltak.» – 2. Mitrovicánál F. báró huszárkapitány mozdulatlanul
állt a shrapnel-tűzben és a legényeinek, ha a fejüket kapkodták,
odakiáltott: «Ne kapkodd, mert beletalálsz.» – 3. Ugyanennek, mikor így
szilárdan állt a tűzben, panyókára vetett huszármentéje üresen fityegő
ujját elvitte egy nagyobb shrapnel-szilánk. Azt mondta: «Ezt becsaptam.»
– 3. A sebesültek vonatán, amelyen utazom, jön az orvos és meséli, hogy
azt kérdezte egy sebesült bakától: «Na fiam, milyen a háború?» Ezt
felelte a baka: «Nem embernek való az, uram.» – 5. A zsolnai állomáson
egy sebesült magyar baka tejet adott egy orosz sebesültnek ezzel az
indokolással: «Jól viselte magát: öt magyar golyó van benne». – 6.
Sebesült baka Sabácban elhagyott csecsemőt talált. Magával hozta a
sebesültek vonatán. Minden állomáson kikiabált a bámészkodó
parasztasszonyok közé és mindenütt talált egyet, aki a gyereket
megszoptatta. Így jött vele Pestig.




62

Volt egy kollégám, fiatal újságíró, könnyelmű, tehetséges fiú, tele
fantáziával és ötlettel, nemcsak a mesterségében, hanem az életben is.
Ez a fiatalember egy napon bundát vett. A vétel úgy történt, hogy
megállapodott egy kereskedővel abban, hogy részletekben fogja megfizetni
a bunda árát, csak az átvételkor tesz le egy úgynevezett nagyobb
összeget. Egy elsején tehát, mikor a fizetését megkapta, letette ezt az
összeget, amely a havi fizetésének a harmadát tette ki és átvette a
bundát. Vacsora után megjelent a törzskávéházban, az új bundában, és
élvezte a kollégák közt támadt általános feltűnést. Leült a nagy
asztalhoz, a mellette üresen álló székre letette a bundát, gondosan, a
szőrével kifelé, szeretettel megsimogatta és rendelt egy feketét. A
kávéház zsúfolva volt vendégekkel. Mikor a fiatalember a kávét rendeli,
odalép hozzá a szigorú főpincér és így szól:

– Tessék a bundát a ruhatárba tenni.

Az ifjú olyan szemmel nézett rá, mint egy apa, akitől egyetlen gyermekét
akarják elvenni.

– Nem teszem, – felelt, – mert ellopják.

– Nem lopják el – szólt szigorúan a főpincér – és különben is garanciát
vállal a kávéház mindenért, amit a ruhatárba betesznek.

A fiú vadul nézett a bundára és határozottan szólt:

– Nem engedem elvinni. Nem is igaz, hogy a tolvajoktól féltem. Ez az én
új bundám és én folyton látni akarom.

A főpincér hidegen szólt:

– Azt nem lehet. Ez a szék nem azért van itt, hogy egy bunda legyen
rajta, hanem azért, hogy egy vendég üljön rá.

– Ugyan! – kiáltott az ifjú. – Olyan nagy különbség ez?

– Igen – mondta a főpincér. – A kávéház tele van. Ha erre a székre egy
vendég ülne, az rendelne valamit. Ön elveszi ettől a vendégtől a helyet.

A fiú elmosolyodott:

– Tudja mit, – szólt a pincérnek – hozzon a bundámnak is egy feketét.

A pincér meghökkent. Erre nem volt elkészülve. Ez ellen a válasz ellen
semmi kifogása nem lehetett. Elment és hozott két feketét. Egyet az
ujságírónak és egyet a bundának. Az újságíró szeretettel fordult a
bundához:

– Bunda úr, hány cukorral issza a feketét?

Aztán odatartotta a fülét a prémgallérhoz, mint aki feleletre vár. És
betett a bunda kávéjába két darab cukrot. A nagy asztalnál ülő vendégek
nevettek. A főpincér vörös lett a haragtól és izgatottan tárgyalt hátul
a sarokban a kávéssal. Egyszerre előrejött.

– Kérem, – mondta az újságírónak – ez egy vicc, de most már elég volt.
Ha egy vendég ült volna le arra a székre, honnan tudja ön, hogy éppen
feketét rendelt volna, nem pedig egy üveg bort vagy valami finom likőrt,
amiből a kávéháznak több haszna van?

A vendégek feszülten figyeltek. Az általános csöndben megszólalt az
újságíró:

– Én csak feketét iszom, mert én szegény ember vagyok. De a Bunda úrnak
azonnal hozzon egy üveg Pommery-pezsgőt. És poharakat.

Pár perc mulva ott állt az üveg pezsgő a bunda előtt és az újságíró a
következő rövid beszédet intézte a többi vendégekhez:

– Bunda úrnak ma jó kedve van, mert olyan kitűnő gazdát kapott, mint én.
Bunda úr ma pezsgőt iszik és meghívja önöket, hogy kocintsanak vele.

Poharak érkeztek és mindenki kapott a pezsgőből. Csak Bunda úr pohara
maradt érintetlen. Az újságíró sem ivott: megismételte, hogy ő szegény
ember, ő csak feketét iszik. Most váratlan jelenet következett. Az
újságíró, aki észrevette, hogy a kávés és a főpincér nem igen bízik a
bunda fizetőképességében, elővette minden pénzét, ami a fizetéséből
megmaradt és letette a bunda elé az asztalra. És így kiáltott fel:

– Bunda úr még egy üveg pezsgőt rendel!

Hozták ezt is. Egy vendég rövid beszédben felköszöntötte a bundát.
Sonkát hoztak, majd pálinkát. Aki annál a nagy asztalnál ült, mind evett
és ivott, csak az újságíró nem. Ő szegény ember volt, ő megmaradt a
feketénél. Körülbelül egy óra mulva ki volt merítve az az összeg, amely
a bunda előtt feküdt az asztalon. Az újságíró előkelő mozdulattal
intette oda a főpincért:

– A számlát!

Hozták a számlát. Bunda úr mindent kifizetett és dús borravalót adott. A
főpincér az újságíróhoz fordult:

– És önnek volt egy feketéje.

– Azzal adós maradok, – mondta az újságíró – mint általában rendesen.
Írja fel a többihez. Én szegény ember vagyok.

Ezt mondta és felkelt. A főpincér, aki már megbékült, szolgálatrakészen
ugrott a bundához és fel akarta rá segíteni.

– Halt! – kiáltott az újságíró. – Hova gondol? Hogy mer ön ezzel az
előkelő vendéggel úgy bánni, mintha ruhadarab volna? Fogja csak meg
tiszteletteljesen Bunda urat, hívja ide egyik kollégáját és ne a bundát
segítsék _rám_, hanem _engem_ segítsenek bele Bunda _úrba_.

Ami meg is történt, mert a fiatalember addig nem nyugodott, amíg két
pincér fel nem emelte, és lassan bele nem eresztette a főpincér által a
levegőben tartott bundába. Azzal a vendégek kitörő ovációja közben
méltóságteljesen elhagyta a helyiséget.




63

Naplójegyzet. – Nagyon tévedsz, ha azt hiszed, hogy az élet mindent
szépen beosztott, rendszerbe, skatulyába rakott, csak azért, hogy neked
könnyű legyen az egészet áttekinteni, megérteni és biztosra kiszámítani,
ha szükséged van rá, például: sétaközben elvárni, hogy a fákon csak
madarak csicseregjenek és a kecske kizárólag a földön legelésszen. Légy
mindig készen meglepetésekre. Ma olvasom Brehm «Tierleben» című műve
III. kötetének 208-ik oldalán, hogy déli Marokkóban, Jannasch német
utazó szerint, nagy fák tetején húsz kecskéből álló nyájak legelésznek,
tíz méter magasan a föld fölött.




64

Beöthy Zsolt mesélte Lontón, Beöthy László kertjében, mikor egyszer
kortársairól emlékezett, akikhez ő is megtért azóta. Haynald bíbornoknál
híres délutáni teák voltak, ahol összejött minden értékesebb, nagynevű
ember, aki akkoriban Pesten valamit jelentett, A vendégek közt volt
Wahrmann Móric, a nevezetes zsidó közéleti férfiú is. A cionizmusról
beszélgettek, a Zsidóországgá változtatandó Palesztináról, ami akkor még
utópia volt. A bíbornok tréfásan mondta Wahrmannak:

– Ha meglesz Zsidóország, minden zsidónak oda kell mennie. Neked is,
Móric. Bármilyen nagy hazafi vagy is.

– Nem megyek én – mondja Wahrmann. – Nem tudok én máshol élni, csak itt.

– És ha muszáj menni? – faggatja a bíbornok.

– Ha muszáj, – felel Wahrmann – akkor megyek én is. De remélem, lesz ott
akkora befolyásom, hogy rögtön kineveztethetem magamat budapesti
követté!




65

Lexikonszerkesztőnek, ha egyszer az _Ötlet_ címszóhoz nemcsak
magyarázatot, hanem példát is keres arra, hogy mit lehet joggal ötletnek
nevezni, nagyon ajánlom az itt következő kis történetet. (Régi
jegyzeteimből inkább az új generációra gondolva kerestem ki. Attól
félek, a régiek közül sokan ismerik.)

Sok-sok évvel ezelőtt egy fiatal újságíró azt a megbízást kapta egyszer
a szerkesztőjétől, hogy utazzék el vidékre egy érdekes pör tárgyalására,
mint «saját tudósítónk». A vonaton egy fülkébe került azzal a híres öreg
ügyvéddel, akinek nagy szerepe volt ebben a pörben és aki szintén a
tárgyalásra utazott. Az öreg úr egyike volt a legérdekesebb magyar
ügyvédeknek és főként arról volt nevezetes, hogy neki voltak a legjobb
úgynevezett mentőötletei. Hosszú prakszisának érdekes eseteiről
beszélgetett, legszívesebben azokról, ahol olyan vádlottak ügyén
segített valami ravaszsággal, akiket már minden okos ember elveszettnek
tartott. Az ifjú újságíró feltette neki a kérdést, hogy melyik volt
élete legjobb ügyvédi ötlete. Az öreg úr a következő történetet mondta
el:

«Egy napon bejön az irodámba egy jó külsejű fiatalember, és miután
szépen köszönt, egyszerre görcsösen zokogni kezd. (Az én prakszisomban
minden második kliens így kezdi a beszélgetést.) Megvártam, amíg
lecsillapodik. Esetét röviden mondta el:

– Az X-bank tisztviselője vagyok. Beleszerettem egy nőbe. Tízezer
forintot sikkasztottam. Nyolc nap mulva rovancsolás lesz a bankban.
Akkor rájönnek, feljelentenek és börtönbe záratnak. Ezt én nem várom
meg. Tisztességes család fia vagyok. Az öngyilkosság előtt jöttem önhöz
tanácsért. Segítsen rajtam.

– Itt csak egy segítség lehetséges – mondtam neki – és ehhez nem kell az
én tudományom. Valljon be mindent a családjának és adják össze a pénzt.
Maga pedig tegye szépen vissza abba a szekrénybe, amelyből kilopta.

Újra sírva fakadt:

– A családom szegény. Én tartom el őket. Nincs egyetlen jómódú rokonom
sem. El vagyok veszve.

Sokáig jártam némán fel-alá a szobában, törve a fejemet, hogy mit
lehetne itt csinálni. A fiatalember kétségbeesetten követte sétámat a
szemével, érezte, hogy élete sorsa dől el e rövid perc alatt.

– Meg fogom próbálni – fordultam hirtelen hozzá.

Meg akarta csókolni a kezemet. Majd a következő egyszerű kérdést
intéztem hozzá:

– Tudna ön _még_ tízezer forintot sikkasztani?

– Ó igen – felelt, szemét szégyenlősen lesütve.

– Hát akkor sikkasszon még tízezer forintot és hozza ide nekem. A többit
majd meglátjuk.

Három nap mulva megjelent nálam és letett az asztalomra tíz darab
ezresbankót.

– Jól van, – mondtam neki – maga tehetséges ember, magából még lesz
valami. Most egyelőre menjen szépen haza, és holnap megint legyen
szerencsém.

Zsebembe tettem a pénzt és elmentem a bank igazgatójához. A következő
rövid beszédet intéztem hozzá:

– Uram! Az ön fiatal pénztárnoka, X. Y. úr az ön pénztárából húszezer
forintot sikkasztott. Ez a jövő héten ki fog derülni. Ön feljelenti és
bezáratja ezt az embert és a bank elvesztett húszezer forintot, A
fiatalember rokonai szegények. De hogy a fiún segítsenek, eladták
mindenüket, kimerítették hitelüket és nagy keservesen össze tudtak
kaparni tízezer forintot, az elsikkasztott összeg felét. Többet
egyszerűen lehetetlen volt. Ez a pénz itt van a zsebemben. Én, mint a
család ügyvédje, most azt az ajánlatot teszem a banknak, hogy fogadja el
a lopott pénz felét és hagyja futni a szerencsétlen fiút. Ha ezt a bank
elfogadja, legalább megtérült a kár fele. Ha nem fogadja el, visszaadom
a családnak a tízezer forintját és a bank semmit sem kap.

Az igazgató habozás nélkül fogadta el az ajánlatot, mint ahogy – ha a
bank érdekeit nézte – nem is tehetett másként. Átvette a pénzt és a fiút
futni hagyta.

(– A történetnek – fejezte be az elbeszélést az öreg ügyvéd – csak egy
hibája van. Hogy nem igaz. Mostanában nem tudok aludni és éjjel mindig
ilyen nehéz feladatokat adok magamnak.)




66

Huszárkapitány volt, akivel ez történt, sok-sok idővel a háború előtt.
Két méter magas. Vívómester egy katonai iskolában. Csont, izom és bőr, a
legvékonyabb zsírréteg nélkül. Sovány ember létére: száz kiló. Nagy,
nyílt szemek, tele nevető vitézséggel. Originális, csúfondáros koponya.
Féktelen temperamentum, amelynek a békebeli katonaélet nem nyujtott elég
alkalmat arra, hogy kitombolja magát. Segített magán. Például. Ahogy más
kutyákat tart, ő farkasokat tartott. Négy saját farkasa volt az
állatkertben. Átmulatott éjszaka után a társaságát – frakkos urakat,
nagytoalettes hölgyeket – fiakkereken kivitt reggel ötkor az
állatkertbe, a kedves farkasaihoz. Finom, vékony acéldrótból szőtt
keztyűi voltak, ezeket felhúzta és bement a ketrecbe a négy farkashoz.
Keresztüldobálta őket egymáson. Verekedett velük. Labdázott velük. A
farkasoktól a társaságnak a medvéhez kellett menni. A medve nem az
állatkertben lakott, hanem a rendőrlaktanyában, mert azt még
kicsikorában a lovasrendőröknek ajándékozta, azok nevelték nagyra. Itt
is bement a ketrecbe és birkózott a medvével. (Ez a medve egyszer csupa
szeretetből úgy simogatta meg a kapitány fejét, hogy az egész skalpja
félrecsúszott. Két doktor húzta és varrta vissza a fejbőrt a régi
helyére.) Minden nehéz lovagias ügyben szerepelt. Minden súlyos párbajt
ő vezetett. Bokszolásban és birkózásban: mester. Féktelen lovas. Kard
helyett az előírásosnál kétszer szélesebb acélpallost viselt, amit
felemelni is feladat volt. Szeretett reggelig fennmaradni és ilyenkor
írók és művészek éjszakai asztaltársaságánál ült a kávéházban,
szerényen, figyelve, egy kisfiú naív csodálkozásával a szemében.

Az eset a Váci-utcában történt, a déli órában, mikor ember ember hátán
tolongott ott a napfényben. A kapitány sétálótempóban ment az utcán.
Előtte haladt egy jókedvű fiatalember, aki egy hölgyet kísért s aki
beszélgetés közben a sétapálcájával vígan hadonászott a levegőben. A
kapitány elhaladt az ifjú mellett, az ifjú nem vigyázott és a mellette
elmenő kapitánynak a botja egy mozdulatával véletlenül leütötte a
fejéről a sapkát. A kapitány megállt. Az ifjú ránézett, megismerte és
halotthalvány lett. Félperc alatt vagy száz ember állt körülöttük.
Mindenki biztosra vette, hogy most vér fog folyni. A kapitány azonban,
még mielőtt felvette volna a sapkát a földről, hirtelen megölelte és
jobbról-balról megcsókolta a rémült ifjút:

– Szervusz, drága öregem – kiáltotta jókedvűen a fiúnak, akit először
látott életében, felkapta a földről a sapkáját, vaskarjával belékarolt a
fiú karjába és vidám beszélgetés közben elkezdett vele sétálni. A
félájult fiú gépiesen ment vele. Mikor kikeveredtek a tömegből, a
kapitány ezt mondta neki:

– Most még legalább tízszer fogunk így karonfogva végigsétálni az utcán,
oda és vissza és hangosan nevetgélve fogunk egymással beszélni, hogy
mindenki, aki az esetet látta, tényleg elhigyje, hogy ez véletlen volt
és meg legyen győződve, hogy ön legalább is a legjobb barátom. Ezt a
komédiát muszáj végigcsinálnunk, mert ha híre megy annak, hogy nekem,
huszártisztnek, valaki bottal leütötte a fejemről az utcán a sapkát és
én az illetőt se le nem vágtam, se párbajra nem hívtam ki, akkor én
elveszett ember vagyok.

És hurcolta a sápadt, rémült embert fel-alá az utcán és nagyokat
nevetve, régi vicceket mesélt neki. A tizedik forduló után elbocsátotta.
Az ifjúnak csak akkor jutott eszébe bemutatkozni.

– Köszönöm, – mondta neki a kapitány – nem érzem szükségét az ön
ismeretségének. Ne becsülje túl a szeretetreméltóságomat, mert én utálom
önt. Az egészet azért csináltam, mert nézetem szerint a lovagiasság
lényege még mindig annak középkori értelmezése: a gyengék védelmezése.
Máskép pedig én önt a kardom elől nem tudtam megvédelmezni.

Szólt és tovább ment, köszönés nélkül.




67

Üzleti eszme, amelyet valami nagy elkeseredésben, álmatlan éjszakán
szült egy pesti szinidirektor. Nem is akarta megcsinálni, inkább csak
kínozta magát vele. Büszke volt rá és szégyelte is egyben. Nekem
Budapest és Bécs közt a gyorsvonaton beszélte el. Körülbelül így:

– Kérem, most Saljapinért minden pénzt megadnak az emberek Pesten. Ölik
egymást jegyért, mikor énekel. Tízszeres helyárakat is fizetnek. Nekem
van egy nagyszerű eszmém. Sok pénzt lehet keresni vele. Hirdetni kell
egy nagy és dús-műsorú Saljapin-hangversenyt a Vigadóban. Még pedig
népszerű hangversenyt, nevetségesen olcsó helyárakkal, mondjuk: öt pengő
volna egy jegy. Nyomatnék kétezer jegyet. Ez tízezer pengő. Kinyitnám a
pénztárat, de csak néhány száz jegyet adnék el öt pengőjével, már másnap
azt írnám ki egy táblára, hogy «Minden jegy elfogyott». Ekkor lépnének
akcióba titkos embereim, akik megkapnák a megmaradt ezernyolcszáz jegyet
és kéz alatt árusítanák a városban, ázsióval, egyre drágábban, végül már
ötszörös, tízszeres áron. Közben én elárasztanám a lapokat
közleményekkel, hogy Saljapin a legszebb dalait fogja énekelni stb.
Egészen biztos, hogy néhány hét alatt begyűlne a tízezer pengő helyett
legalább ötvenezer. Mikor ez a zsebemben volna, közölnék a lapokban egy
táviratot, mely szerint Saljapin beteg, nem jöhet el Budapestre, a
hangverseny elmarad és a pénztár mindenkinek visszafizeti a jegye árát.
Persze, azt az ötpengős árat, ami rá van nyomtatva. Maradna tisztán
negyvenezer pengő.

Ő maga tette hozzá:

– És két hónapi fogház.




68

Kitalált párbeszéd, amelynek van egy kis története. Az amerikai «Vanity
Fair» című folyóirat, amelybe rendszeresen dolgozom, egy nap levelet ír,
hogy írjak cikket, amelyben bizonyítsam be, hogy a színésznő több, mint
nő és a színész kevesebb, mint férfi. Azt válaszoltam, hogy ezt nem
tudom bebizonyítani, mert ilyenféle aforizmát le lehet írni, de hinni
benne nehéz. Ragaszkodtak a témához, azt írták, jó, ne bizonyítsam be,
de rendezzek vitát egy hölgy és egy úr közt erről a kérdésről. A vitát
meg is rendeztem, amint itt következik. Szünetben képzelem el, egy
színházi buffetben, ahol ez a pár – akinek láthatólag nincs más gondja –
így valahogy oldja meg a feladatot:

_A hölgy:_ Hogy’ mondta?»

_Az úr:_ Úgy mondtam, hogy a színésznő több, mint asszony.

_Hölgy:_ És a színész?

_Úr:_ Kevesebb, mint férfi.

_Hölgy:_ Ez súlyos sértés.

_Úr:_ Melyik? Amit a színészről mondtam?

_Hölgy:_ Nem. Amit a színésznőről mondott.

_Úr:_ Ugyan kérem! Azt mondtam: a színésznő mindig egy kicsit több, mint
nő.

_Hölgy:_ Ha maguk azt mondják: _több_, mint nő, ez férfi-nyelven azt
jelenti, hogy: _rosszabb_, mint nő. És ha férfiről azt mondják:
kevesebb, mint férfi, akkor ez is azt jelenti, hogy rosszabb, mint
férfi. Mert amit maguk «nő» alatt értenek, az a rossz tulajdonságoknak
egy bizonyos mennyisége. Amit pedig «férfi» alatt értenek, az a szép,
jó, csudálatos tulajdonságok remekbe készült mozaikja. Tehát ha a nő
_nagyon_ nő, akkor ez a maguk nyelvén ugyanolyan súlyos kritika, mint ha
férfiről azt mondják: _kevéssé_ férfi.

_Úr:_ Köszönöm, hogy ilyen röviden és precizen fejtette ki azt, amit én
sokkal hosszasabban akartam megmagyarázni. De néhány nüansz
megvilágításával még tartozom. Megengedi?

_Hölgy:_ Tessék beszélni.

_Úr:_ Minden nő született színésznő. Amit mi «színészet»-nek,
«színjátszás»-nak nevezünk, az csak a férfira nézve külön művészet,
amelyhez tehetségre és tanulásra van szüksége. A jó színészről ezt
szokták mondani: «Íme, ez a kivételes ember színésznek való!» De –
ismétlem – minden nő színésznőnek születik és aki a nők közül az életben
nevelés, önkritika és egyéb nehéz gyakorlatok útján lassan _elveszti_
ezt a veleszületett tulajdonságot, arra lehet azt mondani: «Ime, ez a
kivételes lény feleségnek való!» Vagyis fogadja tőlem ezt a definíciót:
«Színésznőnek neveztetik az a nő, aki nem szokott le ősi
tulajdonságairól, és színésznek neveztetik az a férfi, aki leszokott ősi
tulajdonságairól».

_Hölgy:_ Például?

_Úr:_ Például: egy férfinak nem szabad hazudnia. És a színész este mégis
kiáll a színpadra és azt mondja: «Én vagyok Oedipus király». Nem gondolt
ön soha arra, hogy ez nem igaz? Ő hazudik. Ő nem Oedipus király, hanem
Monsieur Mounet-Sully, a Comédie Française tagja. A mellett ez még
hazugságnak is merész, mert mindenki tudja, hogy Oedipus király már rég
meghalt.

_Hölgy:_ De uram! Ő ezt a színpadon, a színházban mondja!

_Úr:_ Bánom is én. Hol van az megírva, hogy bizonyos épületekben szabad
hazudni, más épületekben nem? Amiért egy épületben egymás mögött
széksorok vannak, azért egy igazi, becsületes férfinak még nem szabad
egy emelvényre felállni és egyik hazugságot a másik után mondani. Mi
köze az architektúrának vagy az épület nevének a férfi jelleméhez?
Jellemes férfi inkább meghal, de a világ semmiféle épületében nem mond
egyebet, csak az igazságot. És a meggyőződését. Aki mást mond, mint ami
a meggyőződése, még hozzá fizetésért, az nem igazi férfi. Aki pedig nem
igazi férfi, az kevesebb, mint férfi.

_Hölgy:_ Nagyszerű! Hát maga nem veszi tudomásul, hogy van a világon egy
intézmény, amit színháznak hívnak? Nem látja itt, most is? Nézzen körül!

_Úr:_ Körülnézek, látom, de nem veszem tudomásul. Az én számomra
építhetnek palotát aranyból és gyémántból, beleállíthatnak száz sor
széket, száz páholyt és száz reflektort – ha engem ott valaki meg fog
kérdezni, hogy hogyan hívnak és mi a véleményem a politikai helyzetről,
akkor én ott is meg fogom mondani az igazi nevemet és az igazi
véleményemet.

_Hölgy:_ Ha ön színész volna és ott állna Oedipus király kosztümjében és
a partnere megkérdezné, hogy kicsoda ön, mit felelne neki?

_Úr:_ Nem lehet rajtam olyan szövet és olyan kosztüm, hogy bárkivel
szemben letagadjam igazi nevemet, amelyet becsülettel viselek és amelyet
atyámtól és nagyatyámtól örököltem.

_Hölgy:_ Ismeri ön azt a szürke négylábú állatot, amelynek feltűnő nagy
fülei vannak?

_Úr:_ Ha logikám nem csal, ön engem szamárhoz akar hasonlítani.
Köszönettel elfogadom, mert ez csak szellemi képességeim kritikája, de
jellememet nem sérti. Sőt – ha amaz állat csökönyösségére gondolok, még
egy kis hízelgést is találok a hasonlatban.

_Hölgy:_ Örülök, hogy ily könnyű önt kielégíteni. Most menjünk tovább.
Hogy áll a dolog a színésznővel?

_Úr:_ Oh, az már egészen más. A nővel veleszületik, mint fegyver, a
hazugság művészete. Ezt a természet bölcsesége védekező eszköznek adta
neki, mint a tigrisnek a fogait, a madárnak a szárnyát, a nyúlnak a
gyors lábát. Ezzel védekezik a férfi ama véleménye ellen, hogy egy nő
csak egyetlen férfinak lehet a tulajdona. Már most: az élet sok alkalmat
ad a nőnek a hazugságra, de mégsem eleget. Az igazi nő szeretne
reggeltől estig folyton és állandóan hazudni, s erre az élet nem nyujt
neki lehetőséget. A színpadon azonban fellélekzik: este nyolctól
tizenegyig folyton hazudhatik. És ettől boldog. Nem figyelte meg, hogy a
színészek mindig fáradtak az előadás után, a színésznők pedig fel vannak
élénkülve? Előadás után a színész boldog, hogy visszamehet az igazi
életbe, a színésznő boldogtalan, hogy ott kellett hagynia az igazi
életet. Nem figyelte meg, hogy öregedő színészek könnyebben hagyják ott
a színpadot, mint öregedő színésznők? Miért? Mert minél inkább férfi egy
színész, annál nagyobb erőszakot kell tennie magán, hogy játsszék – és
minél inkább nő egy színésznő, annál nagyobb erőszakot kell tennie
magán, hogy ne játsszék.

_Hölgy:_ Én ismerek színésznőket, akik sok asszonynak példát adhatnának
a hitvesi hűségből és az anyai önfeláldozásból.

_Úr:_ Milyen könnyű az ő sorsuk! Mert ami rossz ösztön van bennük, azt
kiélik este a színpadon a frivol darabokban. A családi körbe aztán
megtisztulva mennek haza.

_Hölgy:_ És ismerek színészeket, akik a világ legkorrektebb
gentlemanjei!

_Úr:_ Milyen nehéz az ő sorsuk! Este kifesteni az arcukat, négykézláb
állni és bizonyos darabokban még pofonokat is kapni! Énrajtam mindig
borzadály fut át, mikor a színpadon egy férfi megüt egy másik férfit és
ez nem ütheti őt vissza, mert ez nincs benne a szerepében.

_Hölgy:_ És olyan darabokat még nem látott, amelyekben a színész hős
vagy apostol? Ahol ideális, erős, jellemes, heroikus férfit játszik?

_Úr:_ Ezekben a darabokban gyűlölöm legjobban a színészeket. És minél
jobban játsszák a hőst, annál inkább haragszom rájuk.

_Hölgy:_ Miért?

_Úr:_ Mert ha valakit a termete, a hangja, a fellépése, a benső érzése,
a szíve, az esze képesít arra, hogy nagyszerűen ábrázoljon hőst vagy
apostolt a színpadon – az kiérdemli az én megvetésemet, amiért a
színészi pályára ment és mindezeket a külső és belső jótulajdonságait
nem arra használta, hogy az életben legyen hős vagy apostol. Beléptidíj
nélkül.

_Hölgy:_ És a színésznők, akik önfeláldozó anyákat és hű feleségeket
játszanak a színpadon?

_Úr:_ Ugyanazok a színésznők más darabban éppoly jól játsszák a gonosz
mostohát és a hűtlen feleséget.

_Hölgy:_ És mi a véleménye arról a színésznőről, aki az életben hű
feleség és a színpadon is hű feleséget játszik? Hol van itt a hazugság?

_Úr:_ Van egy magyar közmondás, amely azt mondja hogy: ha a paraszt
csirkét eszik, akkor vagy a paraszt beteg, vagy a csirke. Ha a jó
feleség a színpadon jó feleséget játszik, akkor nekem az a gyanúm, hogy
az a feleség vagy az életben nem jó, vagy a színpadon.

_Hölgy:_ A kettő együtt lehetetlen?

_Úr:_ Nem lehetetlen. De én még nem láttam.

_Hölgy:_ És ha egy férfi az életben korrekt gentleman, az rosszul
játssza a színpadon a korrekt gentlemant?

_Úr:_ Nem.

_Hölgy:_ Miért?

_Úr:_ Mert a férfinak könnyebb a nemhazugság, mint a nőnek. A korrekt
gentleman, ha korrekt gentlemant kell játszania, így szól magában: «Hála
Istennek, ma este könnyű lesz a dolgom, mert nem kell hazudnom.» – Az
erkölcsös nő, ha erkölcsös nőt kell játszania, így szól magában: «Milyen
nehéz lesz ma este a dolgom, mert erkölcsös vagyok és ma este erkölcsös
nőt kell hazudnom, de milyen nehéz lesz _hazudni_ azt, ami valóban
vagyok – ó, ebben a szerepben bizonyára rossz leszek!»

_Hölgy:_ Rettenetes a maga eszejárása.

_Úr:_ Nem rettenetes, Normális. Talán egy kicsit túlságosan normális,
azért idegen az ön fülének.

_Hölgy:_ Egy ember, aki a színházat nem intézménynek, évezredes
megállapodásnak, illuziónak tekinti, hanem csak különös formában épült
épületnek…

_Úr:_ Mint láthatja, ilyen ember is van.

_Hölgy:_ Szerencsére nem sok.

_Úr:_ Én önmagamnak épp elég vagyok. Nos, van még kérdése?

_Hölgy:_ Van.

_Úr:_ És mi az?

_Hölgy (harciasan):_ Mit gondol, mivel fog végződni kettőnk közt ez a
vitatkozás?

_(Megszólal a csengő.)_

_Úr:_ Azt hiszem… ezzel a csöngetéssel.






*** END OF THE PROJECT GUTENBERG EBOOK TOLL ***


    

Updated editions will replace the previous one—the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.


START: FULL LICENSE

THE FULL PROJECT GUTENBERG LICENSE

PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.

Section 1. General Terms of Use and Redistributing Project Gutenberg™
electronic works

1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.

1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.

1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:

    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at www.gutenberg.org. If you
    are not located in the United States, you will have to check the laws
    of the country where you are located before using this eBook.
  
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.

1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:

    • You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    
    • You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    
    • You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    
    • You comply with all other terms of this agreement for free
        distribution of Project Gutenberg™ works.
    

1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.

Section 2. Information about the Mission of Project Gutenberg™

Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.

Section 3. Information about the Project Gutenberg Literary Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.

The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit www.gutenberg.org/donate.

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.

Section 5. General Information About Project Gutenberg™ electronic works

Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.

Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org.

This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.


