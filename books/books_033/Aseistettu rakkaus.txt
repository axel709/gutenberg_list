The Project Gutenberg eBook of Aseistettu rakkaus
    
This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at www.gutenberg.org. If you are not located in the United States,
you will have to check the laws of the country where you are located
before using this eBook.

Title: Aseistettu rakkaus

Author: Rafael Sabatini

Translator: Alpo Kupiainen

Release date: January 5, 2025 [eBook #75046]

Language: Finnish

Original publication: Hämeenlinna: Arvi A. Karisto Oy, 1928

Credits: Juhani Kärkkäinen and Tapio Riikonen


*** START OF THE PROJECT GUTENBERG EBOOK ASEISTETTU RAKKAUS ***

language: Finnish




ASEISTETTU RAKKAUS

Kirj.

Rafael Sabatini


Englanninkielestä suomentanut

Alpo Kupiainen





Hämeenlinnassa,
Arvi A. Karisto Oy,
1928.




SISÄLLYS:

     I. Vox populi
    II. Vuoristopolulla
   III. Säkkinen kauhtana ja kirjava asu
    IV. Monna Valentina
     V. Gian Maria
    VI. Lemmenkaihoinen herttua
   VII. Juonitteleva Gonzaga
  VIII. Kehnojen viinien keskellä
    IX. "Tratta di corde"
     X. Aasin kiljuntaa
    XI. Vaeltavat ritarit
   XII. Narrin uteliaisuus
  XIII. Gian Maria vannoo valan
   XIV. Fortemani juo vettä
    XV. Francescon armahtavaisuus
   XVI. Gonzaga riisuu naamarinsa
  XVII. Vihollinen
 XVIII. Kavallus
   XIX. Salahanke ja vastajuoni
    XX. Rakastuneet
   XXI. Katuva syntinen
  XXII. Paljastus
 XXIII. Aseistustornissa
  XXIV. Keskeytynyt jumalanpalvelus
   XXV. Roccaleonen antautuminen




ENSIMMÄINEN LUKU

Vox populi


Laaksosta kohosi iltatuulahduksen siipien kannattamana angelus-kellojen
hiljainen ääni, ja laaksoa reunustavalla töyräällä seisoi vuohipaimenen
majassa kuusi miestä pää paljastettuna ja kumarassa, noudattaen sen
kehoitusta iltarukoukseen. Nokisesta laipiosta riippui pronssinen,
kolmisakarainen lamppu, joka suitsutti enemmän savua kuin liekkiä,
levittäen pimenevään hökkeliin kehnoa valoa ja vieläkin kehnompaa
hajua. Mutta se riitti ainakin paljastamaan seurueen pukimien ja
koristusten upeuden, joka ympäröivään likaisuuteen verrattuna oli
sitäkin silmäänpistävämpi.

Kun Ave Marian viimeinen sointu häipyi tuuleen, joka valittavasti
suhisi rinteen saksankuusissa, tekivät miehet hartaasti ristinmerkin,
panivat hatun verkkaisesti jälleen päähänsä ja silmäilivät toisiaan
kysyvästi. Mutta ennenkuin kukaan heistä ehti lausua ääneen kaikkien
mielessä pyörivää kysymystä, kumahti kolkutus oven lahonneille
lankuille.

"Vihdoinkin!" huudahti iäkäs Fabrizio da Lodi huojennuksen värittämällä
äänellä, samalla kun komeannäköinen, hilpeänväriseen asuun puettu
nuorempi mies, totellen Fabrizion katsahdusta, meni ovelle ja aukaisi
sen.

Kynnyksen ylitse astui kookas hahmo, jonka päässä oli leveä, sulaton
hattu ja joka sisälle tultuaan päästi auki yltänsä olevan vaipan, niin
että sen alla oleva hyvin yksinkertainen puku tuli näkyviin. Nahkainen
rintahaarniska oli vyötäisiltä kiinnitetty taotulla teräsvyöllä,
josta vasemmalla kupeella riippui pitkä, kaarevilla, teräksisillä
kädensuojustimilla varustettu miekka, kun taas hänen oikean lonkkansa
takaa pilkisti näkyviin tukevan pistojalaisen tikarin kahva. Hänen
punaisesta verasta valmistettujen housujensa lahkeet katosivat
parkitsemattomasta nahasta tehtyihin, edestä pauloitettuihin ja polvien
kohdalta alaspäin käännettyihin saappaisiin, joten hän yleiseltä
ulkonäöltään täydellisesti oli rauhan ajan oloissa elävä palkkasoturi,
mistä huolimatta kuusi ylimystämme tässä omituisten vastakohtien
paikassa taaskin paljastivat päänsä ja jäivät seisomaan kunnioittavan
ja tarkkaavaisen näköisinä.

Hän seisahtui hetkiseksi heittääkseen yltänsä vaipan, jonka hänet
sisälle päästänyt nuori mies riensi ottamaan häneltä niin kerkeästi
kuin olisi syntynyt palvelijaksi. Sitten hän otti hatun päästänsä,
jättäen sen riippumaan hartioilleen; tällöin tulivat näkyviin vielä
nuorekkaat, harvinaisen voimakkaat ja jalot kasvonpiirteet ja sysimusta
tukka, joka oli koottu leveään, kultalangasta kudottuun verkkoon —
hänen asunsa ainoaan kappaleeseen, joka olisi saattanut vihjata hänen
asemansa olevan korkeamman kuin ensi silmäyksellä oli näyttänyt.

Hän astui ripeästi karkeatekoisen, rasvatahraisen pöydän ääreen,
jonka ympärillä seurue seisoi, ja hänen mustien silmiensä katse lipui
nopeasti pitkin hänen edessään olevia kasvoja.

"Hyvät herrat", virkkoi hän vihdoin, "olen täällä. Hevoseni rampaantui
puolen penikulman päässä Sant’ Angelon tuolla puolen, ja minun oli
pakko tulla loppumatka jalkaisin."

"Teidän ylhäisyytenne on varmaankin väsynyt", pahoitteli Fabrizio,
osoittaen altista huolekkuutta, joka aina on mahtavien käskettävissä.
"Malja Puglia-viiniä, teidän ylhäisyytenne. Fanfulla", lausui hän
ovenavaajana toimineelle nuorelle ylimykselle. Mutta vastatullut
keskeytti hänen lauseensa ja syrjäytti asian eleellä.

"Olkoon se toistaiseksi! Aika on täpärämmällä kuin aavistattekaan.
Jollen olisi tullut tällä tavoin, jalot herrat, olisin varsin hyvin
saattanut jäädä tyyten saapumatta."

"Mitä?" äännähti joku, tuoden julki kaikkien mielessä heränneen
kummastuksen, samalla kun kaikkien kasvoista kuvastui jonkun verran
tyrmistystä. "Onko meidät kavallettu?"

"Jos teillä on syytä pelätä kavallusta, saattaa asianlaita varsin
hyvin niin olla, hyvät ystävät. Kun tulin Metauron sillan ylitse
ja käännyin tänne tuovalle polulle, osui silmääni tulipunainen
välähdys tien varrella kasvavasta tiheästä pensaikosta. Se punainen
välähdys oli laskevan auringon säteiden heijastusta piilossa olevan
tähyilijän teräskypärästä. Polku vei minut likemmäksi häntä, ja hattuni
sijoitettuna niin, että se parhaiten salaisi kasvoni, olin pelkkänä
silmänä. Ja sivuuttaessani sen kohdan, jossa urkkija oli väijymässä,
erotin lehvien lomitse, jotka olisivat piilottaneet hänet, jollei
päivän säde olisi osunut hänen kypäriinsä, Masuccio Torrin häijyt
kasvot." Kuulijat liikahtivat, ja heidän tyrmistyksensä paheni, samalla
kun yhden tai kahden kasvojen väri muuttui. "Ketä hän odotti? Sen
kysymyksen lausuin itsekseni, ja vastaukseksi sain, että hän odotti
minua. Jos olin oikeassa, täytyi hänen myöskin tietää, kuinka kaukaa
olin tullut, joten hän ei olisi otaksunut näkevänsä minua jalkaisin
eikä ehkä liioin tällaisessa asussa. Ja niinpä hän, kiitos siitä
kaikelle tälle sekä hatulle ja vaipalle, johon tarkasti verhouduin, hän
salli minun mennä ohitse häiritsemättä."

"Kautta pyhän neitsyen", kivahti Fabrizio tulisesti, "olen valmis
vannomaan, että johtopäätelmänne olivat väärät. Meitä kuutta
lukuunottamatta ei koko Italiassa yksikään ihminen ole tietänyt, että
teidän piti kohdata meidät täällä, ja käsi evankeliumeilla voisin
vannoa, ettei kukaan meistä ole hiiskunut siitä mitään."

Hän katsahti kumppaneihinsa, ikäänkuin kehoittaen heitä vakuuttamaan
hänen sanansa tosiksi, eivätkä toiset vitkastelleet vahvistaessaan
hänen valaansa, käyttäen yhtä kiivaita sanontatapoja kuin hän itsekin,
kunnes tulokas käden liikkeellä saattoi heidät vaikenemaan.

"Enkä minä ole siitä mitään hiiskunut", vakuutti hän, "sillä pidin
arvossa ohjeitanne, herra Fabrizio. Mutta sittenkin — mitä tekemistä
Masucciolla oli siellä, piileskelemässä varkaan tavoin tiepuolessa?
Hyvät herrat", jatkoi hän hieman muuttuneeseen sävyyn, "en tiedä,
mitä varten olette kutsuneet minua tänne, mutta jos mielessänne on
valtiopetoksellisia suunnitelmia, kehoitan hartaasti teitä olemaan
varuillanne! Herttualla on niistä tietoja tai ainakin epäluuloja.
Jollei se urkkija ollut sijoitettu väijymään minua, niin sitten hänet
tietysti oli pantu väijymään kaikkia, jotta hän voisi heti paikalla
ilmoittaa isännälleen keitä tässä kokouksessa oli."

Fabrizio kohautti olkapäitään halveksivan välinpitämättömästi, ja sen
tunteen puki sanoiksi hänen vieruskumppaninsa Ferrabraccio.

"Saakoon hän vain siitä tiedon!" ärähti viimemainittu tuiman hymyn
väikkyessä hänen ankarilla kasvoillaan. "Sen tiedon hän saa liian
myöhään."

Vastatullut oikaisi päätänsä taaksepäin, ja hänen tummissa, syvissä,
käskevissä silmissään välkkyi puolittain ihmetystä, puolittain
oivallusta kuvaava ilme. Hän henkäisi syvään.

"Näyttää siltä, hyvät herrat, että olin oikeassa", virkkoi hän
tuikeahkosti, "ja että tosiaankin haudotte valtiopetosta".

"Kreivi Aquila", vastasi Fabrizio, "suunnittelemme petosta miestä
kohtaan voidaksemme olla uskollisia ja rehellisiä valtiota kohtaan".

"Mitä valtiota?" ärähti kreivi Aquila ylenkatseellisesti.

"Babbianon herttuakuntaa", kuului vastaus.

"Mielitte olla petollisia herttuata kohtaan voidaksenne olla uskollisia
herttuakuntaa kohtaan?" kertasi kreivi halveksumisen soinnahtaessa
yhä voimakkaampana hänen äänestään. "Hyvät herrat, sitä ongelmaa en
luulottelekaan pystyväni selvittämään."

Syntyi hiljaisuus, jonka aikana miehet silmäilivät toisiaan, ja
heidän katseensa olivat melkein nolattujen näköisiä. He eivät olleet
odottaneet häneltä sellaista sävyä ja aprikoivat nyt mielessään,
oliko heidän viisasta mennä pitemmälle, kysellen sitä toisiltaan
silmäyksillä. Vihdoin Fabrizio da Lodi päästi puolinaisen huokauksen ja
kääntyi uudelleen kreivi Aquilan puoleen.

"Herra kreivi", alkoi hän tyynellä, vaikuttavalla äänellä, "olen vanha
mies; nimeni ja se suku, jonka vesa olen, ovat molemmat kunnialliset.
Te ette voi pitää minua kyllin halpana luullaksenne minun vanhoilla
päivilläni tekevän mitään sellaista, mikä tahraisi niiden kummankaan
puhdasta mainetta. Maankavaltaja, hyvä herra, on kaamea nimitys, eikä
se luullakseni sopisi kenellekään huonommin kuin minulle ja kaikille
näille kumppaneilleni. Suotteko siis minulle sen kunnian, että
kuuntelette esitykseni loppuun, teidän ylhäisyytenne; ja kuultuanne
sanottavamme, olkaa tuomarimme! Niin, enemmän kuin tuomiota me teiltä
pyydämme, herra kreivi. Pyydämme teiltä ohjausta, jotta voisimme
pelastaa maamme sitä uhkaavasta tuhosta, ja lupaamme, ettemme ryhdy
mihinkään, mitä te ette hyväksy — se on, mihin te ette meitä kehoita."

Iäkkään ylimyksen puhuessa oli häntä silmäilevän Francesco del Falcon,
Aquilan kreivin, katse, joka siihen saakka oli ollut ylenkatseellinen,
muuttunut, ja nyt siitä kuvastui lievää kummastusta ja tiedustusta. Hän
taivutti hieman päätänsä myöntymyksen merkiksi.

"Pyydän teitä puhumaan." Muuta hän ei virkkanut, ja Fabrizio olisi
heti jatkanut, jollei Ferrabraccio olisi sekaantunut keskusteluun,
vaatien kreiviä kunniasanallaan lupaamaan, ettei hän antaisi heitä
ilmi, jos hän ei hyväksyisi niitä ehdotuksia, jotka he aikoivat
tehdä. Hänen luvattuaan ja seurueen istuuduttua majassa tarjona
oleville karkeatekoisille tuoleille kävi Fabrizio jälleen suorittamaan
puhemiehentehtäväänsä ja esitti sen asian, jonka tähden hän oli
kutsunut kreivin heidän joukkoonsa.

Lyhyessä alkulauseessa hän kosketteli Gian Maria Sforzan luonnetta,
Babbianon hallitsevan herttuan, jonka oli valtaistuimelle nostanut
hänen mahtava setänsä Lodovico Sforza, Milanon valtias. Hän
toi esille tämän miehen hillittömän tuhlaavaisuuden, jatkuvan
nautiskelun, välinpitämättömyyden valtiollisista asioista ja näkyvän
vastahakoisuuden täyttää ne velvollisuudet, jotka hänen korkea asemansa
laski hänen hartioilleen. Kaikkea tätä Fabrizio kosketteli mitä
kiitettävimmän hienotunteisesti ja varovasti, kuten piti siihen nähden,
että Francesco del Falco, jolle hän puhui, oli herttuan oma serkku.

"Sikäli, teidän ylhäisyytenne", jatkoi hän, "te ette voi olla
tietämätön siitä yleisestä tyytymättömyydestä, joka vallitsee korkean
serkkunne alamaisten keskuudessa. Jos vuosi sitten selvitetty
Bacolinon salaliitto olisi onnistunut, olisi se syössyt meidät
Firenzen käsiin. Se meni myttyyn, mutta toinen sellainen ei kenties
enää raukeakaan tyhjiin. Lisääntyvä nurjamielisyys hänen korkeuttansa
kohtaan saattaa kerätä enemmän kannattajia uudelle salaliitolle, ja
valtiollinen riippumattomuutemme olisi mennyttä. Ja meitä uhkaamassa
on juuri sellaisen tuhon vaara. Eikä se johdu ainoastaan meikäläisten
kapinahengestä, vaan myöskin vieraista aseellisista voimista. Nämä
vieraat voimat ovat Caesar Borgian. Hänen valta-alueensa levenee
kuin ruttotauti yli Italian, jonka hän on uhannut ahmia kuin
artisokan-lehden toisensa jälkeen. Hänen ahnaat silmänsä ovat jo
suunnatut meihin, ja millä voimalla me — ihan valmistumattomina —
pystyisimme menestyksellisesti vastustamaan Valentinoisin herttuan
rusentavaa mahtia? Kaiken tämän hänen korkeutensa käsittää, sillä
olemme selvittäneet sitä hänelle enemmän kuin kylliksi, samoin kuin
myöskin olemme osoittaneet hänelle parannuskeinot. Hän näyttää
kuitenkin olevan yhtä välinpitämätön vaarastaan kuin pelastuksestaanko.
Hän tuhlaa aikansa hurjissa juomingeissa ja mässäyksissä,
tanssiaisissa, haukkametsästyksillä ja häpeällisessä kisailussa, ja jos
rohkenemme lausua varoittavan sanan, saamme vastaukseksi ainoastaan
uhkauksia ja kirouksia."

Da Lodi keskeytti puheensa ikäänkuin olisi havainnut esiintymisensä
käyvän liian kiihkeäksi. Mutta sitä eivät ainakaan hänen kumppaninsa
ensinkään huomanneet, sillä puhemiehensä ollessa vaiti he jupisivat
äkäisesti hänen sanojensa vahvistukseksi. Francesco rypisti otsaansa ja
huoahti.

"Olen — ikävä kyllä — perin hyvin selvillä tästä vaarasta, josta
puhutte. Mutta — mitä te odotatte _minulta?_ Miksi esittää minulle
valituksia? Minä en ole valtiomies."

"Tässä ei tarvita valtiomiestä, teidän ylhäisyytenne. Soturi Babbiano
kaipaa, sotaista henkeä järjestämään armeijaa sitä maahantehtävää
hyökkäystä vastaan, jonka täytyy tulla — joka on jo tulossa. Lyhyesti
sanoen, herra kreivi, tarvitsemme sellaista soturia kuin te olette.
Onko koko Italiassa ainoatakaan miestä — niin, ainoatakaan naista
tai yhtäkään lasta — joka ei ole kuullut Aquilan kreivin urotöistä?
Ritarilliset tekonne Pisan ja Firenzen välisessä sodassa, taistelunne
ja päällikkötaitonne venetsialaisten palveluksessa kelpaavat
eepillisten runoelmien aiheiksi."

"Herra Fabrizio!" sopersi Paolo, koettaen hillitä kaunopuheista
puhekumppaniaan, samalla kun lievä puna hiipi hänen paahtuneille
poskilleen. Mutta mistään piittaamatta Lodi pitkitti:

"Ja tekö, herra kreivi, joka olette käyttäytynyt niin uljaasti
_condottierona_ muukalaisten palveluksessa, empisitte käyttää taitoanne
ja kuntoanne oman kotimaanne vihollisia vastaan? Ei niin, teidän
ylhäisyytenne. Me tunnemme Francesco del Falcon isänmaallisen sielun ja
luotamme siihen."

"Ja siinä teette oikein", vastasi kreivi lujasti. "Kun aika tulee,
tapaatte minut valmiina. Mutta siihen saakka, ja kun puheena ovat
ne valmistelut, joihin tulee ryhtyä — minkä tähden ette puhu hänen
korkeudelleen, kuten puhutte minulle?"

Lodin jaloille kasvoille levisi murheellinen hymy, kun taas
Ferrabraccio purskahti suoraan nauramaan kylmän halveksivasti ja
tokaisi luonteenomaiseen, sievistelemättömään tapaansa:

"Pitääkö meidän puhua hänelle ritarillisista teoista, kunnosta ja
urheudesta? Yhtä hyvinhän voisi uskoa Roderigo Borgian suorittamaan
hänen pyhyytensä hengellisiä tehtäviä; yhtä edullista olisi pirskoittaa
suitsutusta tunkiokasalle. Kaiken sen, mitä olemme voineet Gian
Marialle puhua, olemme puhuneet, ja koska olisi ollut turhaa vedota
häneen samalla tavoin kuin olemme vedonneet teihin, olemme osoittaneet
hänelle vielä toisen keinon, jolla Babbiano voitaisiin pelastaa ja
Valentinon hyökkäys torjua."

"Ahaa! Entä mikä on se toinen keino?" tiedusti kreivi katseensa
kääntyessä takaisin Fabrizioon.

"Liitto Urbinon suvun kanssa", vastasi Lodi. "Guidobaldolla on kaksi
veljentytärtä. Olemme ottaneet selkoa hänen ajatuskannastaan ja saaneet
tietää hänen olevan suopean ehdottamamme tapaista avioliittoa kohtaan.
Jouduttuamme sillä tavoin Montefeltron suvun liittolaiseksi me emme
saisi apua ainoastaan Guidobaldolta, vaan myöskin Bolognan. Perugian,
Camerinon ja joidenkuiden pienempien valtioiden hallitsijoilta, joiden
kohtalo on jo ennestään liitetty Urbinon kohtaloon. Siten esittäisimme
Caesar Borgialle niin voimakkaan yhtymän, ettei hän uskaltaisi tuoda
ainoatakaan peitsimiestä alueellemme."

"Olen kuullut jonkun verran siitä puhuttavan", virkkoi Paolo. "Se
olisi tosiaankin ollut viisas toimenpide. Vahinko, että neuvottelut
raukesivat tyhjään!"

"Mutta minkätähden ne raukesivat? Saatanan ruumis! minkä tähden?"
karjui kuumaverinen Ferrabraccio, samalla täräyttäen valtavalla
nyrkillään pöytään iskun, joka oli vähällä rikkoa sen säpäleiksi.
"Sen tähden, että Gian Maria ei ollut avioliittotuulella. Hänelle
ehdottamamme tyttö oli kaunis kuin enkeli: mutta hän ei suostunut edes
katsomaan sinne päinkään. Babbianossa oli nainen, joka —"

"Teidän ylhäisyytenne", ehätti Fabrizio keskeyttämään, peläten toisen
ehkä menevän liian pitkälle, "asia on, kuten Ferrabraccio sanoi. Hänen
korkeutensa ei halunnut mennä avioliittoon. Ja juuri senvuoksi olemme
pyytäneet teitä tulemaan tänne kohtaamaan meitä tänä iltana. Hänen
korkeutensa ei välitä tehdä mitään pelastaakseen herttuakunnan, ja
niinpä me käännymme teidän puoleenne. Kansa on puolellamme; Babbianon
kaikilla kaduilla puhutaan peittelemättä, että te olisitte se herttua,
jonka kansa tahtoisi hallitsevan itseään ja puolustavan kotejaan.
Kansan pyhässä nimessä siis", lopetti vanhus, nousten pystyyn äänensä
väristessä mielenliikutuksesta, "ja kansan äänellä, jonka puhetorvia me
vain olemme, me nyt tarjoamme teille Babbianon kruunua. Lähtekää meidän
kanssamme tänä iltana, herra kreivi, ja huomenna ratsastamme Babbianoon
vain kaksikymmentä keihäsmiestä saattajinamme julistamaan teidät
herttuaksi. Eikä teidän tarvitse pelätä vähäisintäkään vastarintaa.
Yksi ainoa mies Babbianossa — sama Masuccio, jonka kerroitte nähneenne
tänä iltana — on pysynyt uskollisena Gian Marialle; hän on uskollinen,
koska hänelle ja hänen kintereillään oleville viidellekymmenelle
sveitsiläiselle palkkasoturille maksetaan siitä palkka. Ylös, herra
kreivi! Sallikaa oman järkenne ratkaista, tarvitseeko rehellisen
miehen epäröidä ottaessaan pois kruunun sellaiselta ruhtinaalta, jonka
valtaistuimella ei ole muita puolustajia kuin viidenkymmenen palkatun,
muukalaisen keihäsmiehen suoma suoja."

Tätä kiihkeätä puhetta seurasi hiljaisuus. Lodi jäi seisomaan; muut
istuivat katseet innokkaasti tähdättyinä kreiviin ja korvat valppaina,
hartaasti odottaen hänen vastaustaan. Niin he olivat lyhyen tuokion,
Aquila itse niin hiljaa, että hän tuskin näytti hengittävän.

Istuessaan hän puristi tuolinsa käsinojia, hänen päänsä oli painunut
kumaraan, niin että leuka kosketti rintaa, ja rypistys synkisti
hänen korkeata otsaansa. Ja toisten varrotessa hänen vastaustaan,
riehui ankara taistelu hänen sielussaan. Valta, joka niin äkkiä, niin
odottamatta oli sysätty hänen ulottuviinsa, jota tarjottiin hänelle,
jos hän vain avaisi kätensä siihen tarttuakseen, huikaisi häntä pienen
hetkisen aikana. Ikäänkuin salaman valaistuksessa hän näki itsensä
Babbianon hallitsijana. Hän näki ylvään sarjan sankaritekoja, jotka
panisivat hänen ja Babbianon nimen kajahtelemaan kautta koko Italian.
Nykyisestä huomaamattomasta asemasta kohottaisivat hänen isänmaan
rakkautensa ja sotapäällikkötaitonsa sen Italian suurvaltojen joukkoon
— Firenzen, Venetsian ja Milanon kilpailijaksi. Hänen silmissään
väikkyivät aluelaajennukset ja naapurivaltiaat, joista tulisi hänen
valtansa vasalleja. Hän näki itsensä tempaamassa Romagnaa penikulman
toisensa jälkeen pois katalan Borgian yliherruudesta, vainoten Borgiaa
kuolemaan saakka, kuten hänen oli tapana metsästää karjuja Commachion
rämeikössä, tai ahdistaen hänet itse Vatikaaniin etsimään suojaa isänsä
porttien sisäpuolelta — viimeiselle maakaistaleelle, jonka hän jättäisi
Borgian vallittavaksi. Hän näki mahtavat tasavallat liehittelemässä
Babbianoa ja kunnioittavasti pyytämässä sitä liittolaisekseen
kyetäkseen vastustamaan ranskalaisten ja espanjalaisten hyökkäyksiä.

Kaiken tämän hän näki nopeasti häipyvissä haaveissaan, ja kiusaus
kouraisi hänen sotaista henkeään teräksisellä otteella. Mutta
sitten kohosi hänen silmiensä eteen toinen kuva. Mitä hän tekisi
rauhan aikoina? Hänen sielunsa riutui palatseissa. Hän oli syntynyt
oleskelemaan leirissä eikä hovien tympeässä ilmassa. Mitä pitäisi
hänen antaa hänelle tarjotun vallan vastapainoksi? Ihana vapautensa.
Tulla alamaistensa herraksi monissa suhteissa ollakseen vielä
useammissa heidän orjansa. Nimellisesti hallita, mutta asiallisesti
olla hallittavana, kunnes jonakin yönä, jollei hän menettelisi
hallitsijainsa tahdon mukaan, pidettäisiin uusi tällainen kokous,
jonka osanottajat punoisivat salajuonia syöstäkseen hänet vallasta ja
kohottaakseen jonkun toisen hänen paikalleen, kuten hänelle tarjottiin
Gian Marian istuinta. Lopuksi hän ajatteli sitä miestä, jonka valtaa
häntä kehoitettiin anastamaan. Hänen oma serkkunsa, hänen isänsä
sisarenpoika, jonka suonissa virtasi samaa verta kuin hänen omissaankin.

Vihdoin hän nosti päänsä pystyyn ja katsoi noita huolestuneita kasvoja,
joille lepattava valo loi jyrkkiä varjoja. Hänen tuikean suunsa
pielissä väikkyi sekunnin ajan kalpea hymyn häive.

"Kiitän teitä, hyvät herrat, minulle osoittamastanne kunniasta",
vastasi hän verkkaisesti, "jonka arvoinen, pelkään, en suinkaan ole".

Ponnekkaana kuorona virisivät heidän äänensä väittämään häntä vastaan.

"No, jota ainakaan en voi ottaa vastaan."

Syntyi hetkisen hiljaisuus, ja salaliittolaisten kasvot, joiden ilme
oli ollut innokas, muuttuivat alakuloisiksi, melkein nyrpeiksi.

"Mutta minkä tähden, herra kreivi?" huudahti iäkäs Fabrizio vihdoin
kädet ojennettuina kreiviä kohti ja äänen väristessä kiihkosta.
"_Santissima Vergine!_ Minkä tähden?"

"Sentähden, että — mainitakseni ainoastaan yhden syyn monista...
se mies, jonka kukistajaksi ja seuraajaksi minua pyydätte, on
veriheimolaiseni." Ja jollei hänen sävynsä olisi ollut tyyni, olisivat
he saattaneet luulla hänen moittivan heitä.

"Olin arvellut", rohkeni hilpeäasuinen Fanfulla totisena huomauttaa,
"että teidän ylhäisyytenne kaltaisessa miehessä isänmaan etu ja rakkaus
Babbianoa kohtaan painaisivat vieläkin enemmän kuin verisiteet".

"Ja arvelunne oli oikea, Fanfulla. Enkö sanonut, että mainitsemani
syy oli vain yksi monista. Selittäkäähän, hyvät herrat, millä
perusteilla luulette minun hallitsevan teitä viisaasti ja hyvin?
Babbianoa nyt uhkaavassa vaikeassa tilanteessa se sattunee
tarvitsemaan sotapäällikköä hallitsijakseen. Mutta älkää salliko sen
johtaa itseänne harhaan, sillä valtiomme vaiheissa saattaa tulla
sellainen aika, jona sellainen mies saattaisi olla yhtä sopimaton
käyttelemään hallitusvaltaa kuin nykyinen herttua on tänä aikana.
Entä sitten? Mainio harhaileva ritari on kelvoton hovimies ja huono
poliitikko. Ja lopuksi, hyvät ystävät ‒ koska teidän täytyy tietää
kaikki, mitä sydämessäni on ‒ on vielä se seikka, että rakastan
itseäni vähän. Rakastan vapauttani liian paljon, eikä minua lainkaan
huvita tukahtua hovien tuoksutetussa ilmakehässä. Kuten näette, olen
teille avomielinen. Nautin siitä, että saan harhailla maailmassa
haarniska hartioillani vapaana kuin taivaan autuas tuuli. Pitäisikö
herttuankruunun ja purppuravaipan —" Hän katkaisi jyrkästi lauseensa
ja naurahti: "Kas siinä, hyvät ystävät! Nyt saitte perusteita ja
liiaksikin. Vielä kerran kiitän teitä ja valitan sitä, ettei minusta,
kun olen tällainen, kenties tulisi sellaista kuin te haluaisitte minun
olevan."

Hän vaipui takaisin tuoliinsa, silmäillen heitä katse hyvin kaihoisena,
ja sekunnin kestäneen äänettömyyden jälkeen da Lodin ääni, vavahdellen
liikuttavasta innosta, rukoili häntä vielä kerran miettimään
päätöstään. Vanhus olisi alkanut esittää uusia näkökohtia, mutta Aquila
katkaisi hänen puheensa lyhyeen.

"Olen punninnut sitä jo niin hyvin, herra Fabrizio", vastasi hän
päättävästi, "ettei minua voi enää mikään horjuttaa. Mutta seuraavan
lupauksen teille annan, hyvät herrat. Ratsastan kanssanne Babbianoon
ja yritän puhua järkeä serkulleni. Teen vielä enemmänkin: pyydän häntä
ottamaan minut ylipäällikökseen, ja jos hän suo minulle sen toimen,
järjestän uudelleen sotavoimamme ja solmin naapureittemme kanssa
sellaisia liittoja, jotka ainakin jossakin määrin takaavat valtiomme
turvallisuuden."

Vielä he koettivat suostutella häntä, mutta hän pysyi lujana heidän
ponnistuksiaan vastaan, kunnes da Lodi vihdoin surullisen näköisenä
kiitti häntä siitä, että hän oli luvannut koettaa vaikuttaa Gian
Mariaan.

"Siitä ainakin kiitämme teidän ylhäisyyttänne ja käytämme kaikkea
sitä valtaa, joka meillä vielä on Babbianossa, siihen suuntaan, että
ylipäällikön korkea toimi annettaisiin teille. Mieluummin olisimme
nähneet teidän kunniakkaasti täyttävän vieläkin korkeamman paikan, ja
jos tuonnempana arvelisitte —"

"Hylätkää sellaiset toiveenne!" keskeytti kreivi, pudistaen päätänsä
juhlallisesti. Ja ennenkuin sitten ehdittiin hiiskua mitään, ponnahti
nuori Fanfulla degli Arcipreti äkkiä seisoalleen otsa rypyssä ja
huolestuksen ilmeen levitessä hänen kauniille kasvoilleen. Sekunnin
ajan hän seisoi sillä tavoin; sitten hän meni ripeästi ovelle, avasi
sen ja jäi seisomaan kuunnellen, kokoontuneen seurueen siunaillessa
häntä kummastuneesti. Mutta hänen kääntyessään päästämäänsä
varoitushuudahdusta ei tarvittu selittämään hänen omituista
käyttäytymistään. Hetkisen kestäneen pingoittuneen hiljaisuuden aikana,
joka oli seurannut hänen äkkiä avattuaan oven, he olivat erottaneet
ulkoa marssiaskelten etäistä töminää.




TOINEN LUKU

Vuoristopolulla


"Sotaväkeä, hyvät herrat!" oli Fanfulla huudahtanut. "Meidät on
kavallettu!"

He silmäilivät toisiaan tuikeasti, ja heidän kasvoistaan kuvastui
tuimuus pelon sijalla, joka olisi vallannut kehnommat sielut.

Sitten Aquila nousi hitaasti pystyyn, ja samalla nousivat muutkin,
katsellen aseitaan. Hiljaa hän äänsi nimen: "Masuccio Torri."

"Niin", säesti Lodi katkerasti. "Kunpa olisimme ottaneet varteen
varoituksenne! Masuccio se varmastikin on, ja hänen kintereillään hänen
viisikymmentä palkkasotilastaan. Sen verran niitä ainakin on, sen olen
valmis vannomaan töminästä päätellen", vakuutti Ferrabraccio. "Ja meitä
ainoastaan kuusi, ilman haarniskoja."

"Seitsemän", oikaisi kreivi lyhyesti, ottaen hatun päähänsä, ja
hellitti tupessa olevaa miekkaansa.

"Ei suinkaan, teidän ylhäisyytenne!" esteli Lodi, laskien kätensä
kreivin käsivarrelle. "Te ette saa jäädä joukkoomme. Olette ainoa
toivomme Babbianon ainoa toivo. Jos meidät on tosiaankin kavallettu
vaikka en jaksa käsittää millä hornamaisella tavalla se olisi käynyt
ja tiedetään, että tänne kokoontui tänä iltana kuusi valtiopetturia
juonittelemaan Gian Marian valtaistuinta vastaan, niin sen ainakin
vannon, ettei tiedetä teidän aikoneen tulla meitä kohtaamaan. Hänen
korkeutensa saattaa arvailla, mutta varmasti hän ei voi tietää, ja jos
te vain pääsette pakoon, on kaikki kenties vielä hyvin — paitsi meitä,
joista ei ole väliä. Lähtekää, herra kreivi! Muistakaa, että lupasitte
pyrkiä serkkunne ylipäälliköksi, ja suokoon Jumala ja hänen autuaat
pyhänsä teidän ylhäisyydellenne menestystä."

Vanhus tarttui nuoren miehen käteen, taivutti päätänsä, kunnes hänen
kasvonsa piilottuivat hänen pitkään, valkeaan tukkaansa, ja painoi
toisen kädelle vasallin suudelman. Multa Aquilasta ei niin helposti
selviydytty.

"Missä ovat ratsunne?" tiedusti hän.

"Lieassa majan takana. Mutta kukapa uskaltaisi ratsastaa yöllä tätä
jyrkännettä alas?"

"Minä esimerkiksi uskallan", vastasi nuori mies varmasti, "ja samoin
uskallatte te kaikki. Pahin, mitä meille voi sattua, on niskan
taittuminen, ja yhtä mielelläni taittaisin niskani Sant' Angelon
kallioilla kuin sallisin Babbianon pyövelin katkaista sen."

"Uljaasti sanottu, kautta pyhän neitsyen!" kajautti Ferrabraccio.
"Ratsaille, hyvät herrat!"

"Mutta ainoa tie on se, jota myöten he tulevat", esteli Fanfulla.
"Kaikkialla muualla on kallio äkkijyrkkä."

"No sitten, sinä simainen viettelijä, menemme heitä vastaan", tokaisi
Ferrabraccio hilpeästi. "He ovat jalkaisin, ja me syöksymme heidän
ylitsensä kuin vuoritulva. Tulkaa, hyvät herrat, joutuin! He alkavat
olla likellä."

"Meillä on ainoastaan kuusi hevosta, ja meitä on seitsemän", huomautti
joku.

"Minulla ei ole ratsua", virkkoi Francesco. "Minä seuraan teitä
jalkaisin."

"Mitä!" huudahti Ferrabraccio, joka nyt näkyi ottaneen yrityksen
komentovallan käsiinsä. "Pyhä Mikaelimmeko jälkijoukkoon! Ei, ei. Te,
da Lodi, olette liian vanha tähän, työhön."

"Liian vanhako?" kivahti vanhus, oikaisten täyteen mittaan vartalonsa,
joka vielä oli sangen kunnioitustaherättävä, samalla kun hänen
silmänsä näyttivät syttyvän palamaan, kun hänen soturiarvostaan
lausuttiin tällainen halventava vihjaus. "Jos aika olisi toisenlainen,
Ferrabraccio, saattaisin vielä vaatia lupaa näyttää teille, kuinka
paljon nuorekkuutta minussa on vielä jäljellä. Mutta —" Hän vaikeni.
Hänen äkäinen katseensa oli osunut kreiviin, joka seisoi vartomassa
ovella, ja hänen kasvonilmeensä muuttuivat tyyten. "Olette oikeassa,
Ferrabraccio, olen tosiaankin jo vanha — lapsellinen hupakko. Ottakaa
te ratsuni ja lähtekää!"

"Entä te?" kysyi kreivi huolestuneena.

"Minä jään tänne. Jos te suoritatte tehtävänne hyvin joutuessanne
noiden palkkalaisten kimppuun, eivät he häiritse minua. Heidän
päähänsäkään ei pälkähdä, että yksi meistä on jäänyt jälelle. He
ehättävät vain teidän jälkeenne, sittenkun te olette raivanneet tienne
heidän lävitseen. Menkää, menkää, hyvät herrat, tai kaikki on hukassa!"

He tottelivat häntä nyt niin kiireisesti, että siihen miltei näytti
sekaantuvan pakokauhua. Vimmaisen hätäisesti Fanfulla ja eräs toinen
kiskoivat hevosten lieat irti, ja hetkistä myöhemmin he kaikki
olivat satulassa ja valmiina hirvittävälle ratsastusretkelleen. Ilta
oli pimeä, mutta ei liian pimeä. Taivas oli pilvetön, ja tähtiä
tuikki tiheässä, samalla kun kuusirppi puolestaan loi valoa tielle,
jota myöten heidän piti edetä. Mutta rosoisella ja epävarmalla
vuoristopolulla olivat varjot kyllin synkät tehdäkseen yrityksen
epätoivoiseksi.

Väittäen tuntevansa tien paremmin kuin kumppaninsa, Ferrabraccio
sijoittui etunenään kreivi vierellänsä. Heidän jäljessään tulivat muut
neljä kaksi aina rinnakkain. He seisahtuivat pienelle kielekkeelle
heidän vasemmalla puolellaan kohoavan mahtavan kallion varjoon. Sieltä
saattoi tarkastaa vuorenrinnettä niin hyvin kuin sitä sellaisessa
valossa erotti. Jalkojen töminä kuului kovemmin ja lähempää, ja siihen
sekaantui aseiden kalinaa. Heidän edessään oli polku, joka vietti noin
sadan metrin päässä olevalle ensimmäiselle taipeelle. Heidän allaan,
oikealla puolella, ilmestyi mutkitteleva polku jälleen näkyviin,
työntyen puolikymmentä metriä ulospäin ja sieltä osui Fanfullan silmään
himmeätä kuunvaloa heijastava, välkkyvä teräs. Hän kiinnitti siihen
Ferrabraccion huomiota, ja tämä uskalias soturi antoi heti määräyksen
lähteä liikkeelle. Mutta Francesco ehkäisi sen.

"Jos niin teemme", huomautti hän, "joudumme heidän kimppuunsa tuon
polvekkeen takana, ja sen kohdalla meidän on pakko hiljentää vauhtiamme
välttyäksemme suistumasta kallion reunalta syvyyteen. Sitäpaitsi
saattavat hevosemme niin tiukassa paikassa pettää ja kompastua. Missään
tapauksessa emme syöksy heidän niskaansa yhtä rajusti kuin siinä
tapauksessa, että odotamme siihen saakka, kunnes he ehtivät suoraan
eteemme. Siihen mennessä salaa tämä pimento meidät heiltä."

"Olette oikeassa, herra kreivi. Me odotamme", tuli vastaus empimättä.
Ja heidän odottaessaan Ferrabraccio jupisi hilpeästi:

"Joutua kiinni tällaisessa satimessa! Saatanan ruumis! Oli hulluutta
järjestää kohtaus majaan, johon pääsee vain yhtä tietä myöten."

"Olisimme ehkä voineet peräytyä takapuolen kallioita myöten", sanoi
Francesco.

"Olisimme tosiaankin, jos olisimme olleet varpusia tai vuoristokissoja.
Mutta kun olemme ihmisiä, on tämä tie ainoa ja perin kurja tie se
onkin. Toivoisin, että minut haudattaisiin Sant' Angelossa, herra
kreivi", jatkoi hän kujeillen. "Se on mukavan likellä; sillä kerran
suistuttuani vuoren partaalta ei mikään, sen voin vannoa. Seisahduta
minua, ennenkuin saavun laaksoon — kasana särkyneitä luita."

"Vankkoina nyt, hyvät ystävät!" murahti Aquilan ääni. "He tulevat."

Ja tuon turmiollisen käänteen takaa he nyt marssivat näkyviin — osasto
teräskypärisiä, teräksellä panssaroituja miehiä, pertuska olalla. Nyt
he pysähtyivät hetkiseksi, niin että odottava seurue melkein luuli,
että se oli havaittu. Mutta pian he oivalsivat tulijoiden seisahtuneen
sitä varten, jotta vitkastelleet ennättäisivät muiden joukkoon.
Masuccio ei jättänyt mitään sattuman varaan; hän tahtoi kaikki
viisikymmentä miestänsä mukaan ennenkuin uskaltautui hyökkäykseen.

"Nyt", mutisi kreivi, vetäen hattunsa tiukemmin otsalleen, jotta se
salaisi hänen kasvonpiirteensä paremmin. Sitten hän nousi seisomaan
jalustimissaan, heilautti miekkansa korkealle ja päästi äänensä
uudelleen kuuluville. Mutta enää se ei ollut kuiskaus. Se kajahti kuin
torventörähdys, ja sen kaiku kiiri pitkin vuoren kuvetta.

"Eteenpäin! Pyhä Mikael ja Pyhä Neitsyt!"

Tämä valtava luikkaus, jota seurasi kavioiden jyminä, pani lähestyvät
palkkasotilaat pysähtymään; kuului Masuccion ääni, joka kehoitti heitä
pysymään lujina, laskeutumaan polvilleen ja torjumaan hyökkäyksen
keihäillään ja kiroillen vakuutti heille, että heidän vastassaan oli
vain puolikymmentä miestä. Mutta vuoriston kaiku oli pettävä, eikä
alaspäin kiitävä kaviontöminä kuulostanut johtuvan puolestakymmenestä
ratsastajasta, vaan kokonaisesta rykmentistä. Masuccion sadatuksista
huolimatta etumaiset kääntyivät, ja samalla hetkellä olivat ratsastajat
heidän niskassaan, heidän seassaan ja päällänsä, kuten valtava tulva,
josta Ferrabraccio oli puhunut.

Kymmenkunta sveitsiläistä sortui maahan heti hyökkäyksen alussa, ja
toiset kymmenen, jotka oli paiskattu syrjään ja suistuneet jyrkänteen
reunalta, olivat puolitiessä laakson pohjalle, ennenkuin ratsujoukko
kohtasi vastarintaa. Masuccion jäljelläolevat miehet koettivat
reippaasti hillitä tätä ihmiskoskea nyt, kun huomasivat kuinka vähäinen
heidän vastustajainsa lukumäärä oli. He saivat peitsensä toimimaan,
ja muutamia minuutteja riehui taistelu kuurnana kapealla tiellä.
Ilman täyttivät teräksen kirskuna ja kalahtelu ihmisjalkojen ja
hevosenkavioiden töminä sekä haavoittuneiden kirkaisut ja kiroukset.

Aina etumaisena Aquilan kreivi otteli vimmaisesti. Eikä hän taistellut
ainoastaan miekallaan, mutta samalla myöskin ratsullaan. Karautettuaan
hevosensa pystyyn takajaloilleen hän aina käänsi sitä ja antoi sen
laskeutua sellaiselle kohdalle, jossa sitä vähimmin odotettiin,
sivallellen samalla ympärilleen miekallaan. Turhaan yrittivät
sveitsiläiset kaataa hänen ratsuaan piikeillään: hänen liikkeensä
olivat niin vikkelät ja raivokkaat, että ennenkuin he ehtivät toteuttaa
aiettaan, hän oli sitä miettivien kimpussa, pakottaen heidät nahkaansa
pelastaakseen hajaantumaan pois ulottuvilta.

Tällä hurjalla tavalla hän raivasi itselleen tietä, ja onni suosi
häntä niin hyvin, että ne iskut, joita hänen ohitse kiitäessään
huimasti tähdättiin häneen, menivät kaukaa hänen sivuitseen. Vihdoin
hän oli melkein tyyten selviytynyt ahdingosta, ja hänen edessään
oli enää ainoastaan kolme miestä. Taaskin hänen ratsunsa kohosi,
takajaloilleen, korskuen ja huitoen ilmaa kavioillaan kissan tavoin,
ja kaksi hänen edessään olevista kolmesta palkkasotilaasta pakeni
silmittömästi syrjään. Mutta kolmas oli rohkeampaa ainesta, laskeutui
toisen polvensa varaan ja suuntasi piikkinsä hevosen vatsaa kohti.
Francesco yritti vimmaisesti pelastaa kimon, joka oli niin uljaasti
häntä palvellut, mutta se oli liian myöhäistä. Se laskeutui maahan
ja syöksyi sitä odottavaan peitseen. Kamalasti parahtaen hevonen
vaipui surmaajansa päälle, rusentaen hänet valtavan painonsa alle ja
singoten ratsastajansa eteenpäin maahan. Silmänräpäyksessä hän oli
pystyssä ja pyörähti ympäri siitä huolimatta, että hän oli puolittain
huumaantunut putouksesta ja heikkona verenvuodosta, sillä hän oli
saanut peitsenpiston hartioihinsa — mitä hän taistelun kuumuudessa
ei siihen saakka ollut huomannut. Hänen kimppuunsa riensi kaksi
palkkasoturia, samat kaksi, jotka viimeiseksi olivat väistyneet hänen
tieltänsä. Hän terästäytyi heitä torjumaan, arvellen viimeisen hetkensä
tosiaankin koittaneen, mutta samassa Fanfulla degli Arcipreti, joka
oli seurannut hänen kintereillään tungoksen lävitse, nyt karkasi
takaapäin hänen ahdistajainsa kimppuun ja ratsasti heidät kumoon.
Kreivin vierellä hän seisautti hevosensa ja ojensi kättänsä. "Nouskaa
taakseni, teidän ylhäisyytenne!" kehoitti hän. "Ei ole aikaa", vastasi
Francesco, joka havaitsi viiden tai kuuden hahmon kiiruhtavan heitä
kohti. "Pysyttelen kiinni jalustinhihnassanne, tällä tavoin. Nyt
kannustakaa!" Ja odottamatta, että Fanfulla tottelisi, hän sivalsi
miekkansa lappeella iskun ratsun lautasille, ja hevonen ponnahti
eteenpäin. Siten he nyt jatkoivat vaarallista laskeutumista. Fanfulla
ratsastaen ja kreivi puolittain juosten, puolittain riippuen hänen
jalustimessaan. Kun he vihdoin olivat taivaltaneet lähes kilometrin
sillä tavoin ja matkanteko oli käynyt helpommaksi, pysähtyivät he,
jotta kreivi voisi nousta kumppaninsa taakse ratsun selkään, ja heidän
nyt ratsastaessaan eteenpäin maltillisempaa vauhtia Francesco oivalsi,
että hän ja Fanfulla olivat ainoat, jotka olivat tulleet lävitse
äskeisestä ilkeästä paikasta. Uljas Ferrabraccio, satojen tiukkojen
ottelujen sankari, oli sortunut siihen maineettomaan kohtaloon, jota
hän puolittain leikillään oli ennustanut itselleen. Hänen ratsunsa oli
pettänyt hänet heti hyökkäyksen alussa, pillastunut, ja vaikka hän
koettikin hillitä sitä, pyörtänyt sivulle, kunnes se oli menettänyt
jalansijansa ja sekä mies että eläin olivat suistuneet kallion
reunalta. Amerinin oli Fanfulla nähnyt kaatuvan, kun taas muut kaksi,
joilta molemmilta oli ratsut surmattu, epäilemättä olivat Masuccion
vankeina.

Noin viiden kilometrin päässä Sant' Angelosta Fanfullan väsynyt hevonen
kahlasi Metauron poikki, ja niin he yön toisella tunnilla saapuivat
Urbinon alueelle, jossa he sillä kertaa saattoivat katsoa olevansa
turvassa kaikelta takaa-ajolta.




KOLMAS LUKU

Säkkinen kaulanauha ja kirjava asu


Narri ja munkki olivat joutuneet riitaan, ja — mainittakoon se munkin
häpeäksi ja narrin kunniaksi — heidän kiistansa aihe oli nainen. Ja kun
munkki oli huomannut, ettei hän mitenkään kyennyt pitämään narrille
puoliaan sanoilla, ja kun hänen vartalonsa ja raajansa olivat yhtä
pulleat ja vankat kuin toinen oli näivettynyt ja rujomuotoinen, oli hän
temmannut jalastaan anturakenkänsä voidakseen sillä ajaa perustelunsa
kyllin tehokkaasti ilveilijän kalloon. Silloin oli narri perin arkana
olentona livistänyt suinpäin pakoon puiden lomitse.

Juostessaan, narri kun oli, pää käännettynä taaksepäin nähdäkseen,
seurasiko tuo kelpo isä häntä, hän ei lainkaan havainnut puolittain
sanajalkojen piilottamana loikovaa olentoa eikä ehkä olisi
aavistanutkaan siellä olevan ketään, jollei hän makaajan yli
harpatessaan olisi kompastunut ja kellojen kilistessä kellahtanut
käyrälle nenälleen.

Hän nousi istumaan ähkyen, mihin kirouksella vastasi mies, jonka
kupeeseen hän oli kuopaissut liitävillä jaloillaan. Molemmat
silmäilivät toisiaan ällistyneinä, toinen lisäksi kiukustuneena, toinen
säikähtyneenä.

"Olkoon heräämisenne hyvä, jalo herra!" lausui narri kohteliaasti;
sillä herättämänsä miehen ilmeestä ja koosta hän päätteli
kohteliaisuuden häntä ehkä parhaiten auttavan.

Toinen tähysti häntä uteliaasti, mikä olikin luonnollista, sillä
oudommannäköistä olentoa olisi ollut vaikea löytää Italiasta.

Hän oli kyssäselkäinen, vajamittainen, hentoraajainen: hänen yllänsä
oli ihokas ja housut, päässänsä hiippa, jonka toinen puoli oli musta,
toinen tulipunainen, kun taas hänen olkapäillensä riippui samasta
hiipasta — joka tiukasti kehysti hänen rumia, pieniä kasvojaan —
liuskainen kaulus, ja sen jokaiseen kärkeen oli kiinnitetty pieni,
hopeinen kello, joka välkkyi auringonpaisteessa ja kilisi hänen
liikkuessaan. Tuuheiden kulmakarvojen alta säestivät kirkkaat,
pöllömäisen etäällä toisistaan olevat silmät hänen suunnattoman suunsa
pahankurisen leikillistä sävyä.

"Kirous sinulle ja sille, joka sinut lähetti!" oli hänen saamansa
vastatervehdys. Sitten mies hillitsi kiukkunsa ja purskahti nauramaan
nähtyään ilveilijän silmiin välähtäneen pelokkaan ilmeen.

"Pyydän anteeksi — pyydän sitä mitä nöyrimmästi, teidän ylhäisyytenne",
rukoili narri yhäti peloissaan. "Minua ajettiin takaa."

"Ajettiin takaa?" kertasi toinen, jonka äänessä soinnahti äkkiä
heränneen levottomuuden häive. "Entä suvaitsetko ilmaista, kuka ajoi?"

"Itse piru, naamioituneena dominikaaniveljen järeään ruhoon ja hahmoon."

"Lasketko pilaa?" tuli äkäinen kysymys.

"Pilaako? Jos olisitte saanut hänen ilkeän anturansa olkapäittenne
väliin, kuten minä sain, niin ymmärtäisitte, kuinka vähän mieleni tekee
laskea leikkiä."

"No, vastaa minulle suoraan, jos sinulla on kylliksi älyä siihen",
tiukkasi toinen äänensä käydessä yhä äkäisemmäksi, "onko täällä munkki
läheisyydessä!"

"Niin, kyllä täällä on ‒ tuhotkoon hänet kauhea rutto! väijymässä
tuolla pensaikossa. Hän on liian lihava juoksemaan: muutoin olisitte
nähnyt hänet kintereilläni puettuna noihin kostavan vihan tamineihin,
jotka ovat taistelevan kirkon tunnusmerkki."

"Mene noutamaan hänet tänne!" kuului lyhyt vastaus.

"_Gesú!_" ähkäisi narri ihan tosissaan säikähtyneenä. "Enpä menekään
hänen likelleen, ennenkuin hänen kiukkunsa jäähtyy en, vaikka
suomisitte minua ja lahjoisitte minua Pyhän Pietarin perinnöllä."

Mies kääntyi toisaalle kärsimättömästi ja huusi kovemmin olkansa ylitse:

"Fanfulla!" Ja hetkisen kuluttua hän luikkasi uudelleen: "Hohoi,
Fanfulla!"

"Olen täällä, teidän ylhäisyytenne", vastasi ääni heidän oikealla
puolellaan kasvavasta pensaikosta, ja melkein heti nousi pystyyn
sen katveeseen nukkumaan laskeutunut perin komea-asuinen nuori
mies, kiertäen heidän luoksensa. Narrin nähdessään hän seisahtui
tätä tarkastamaan, samalla kun narri samalla tavoin vastasi
kohteliaisuuteen hämmästyneenä ja uteliaana. Sillä siitä huolimatta,
että Fanfullan asu oli kärsinyt edellisen illan temmellyksessä, oli se
sittenkin hyvin upea, ja hänen päässänsä olevaan samettilakkiin oli
kiedottu jalokivinauha. Mutta narriin ei niin voimakkaasti tehonnut
hänen pukunsa komeus kuin se seikka, että niin silminnähtävästi
ylhäinen henkilö käytti sellaista nimitystä ja esiintyi niin nöyrän
kunnioittavasti puhutellessaan tätä vaatimattomassa asussa olevaa
miestä, johon hän oli kompastunut. Sitten hänen katseensa siirtyi
jälleen kyynärpäänsä varassa loikovaan mieheen, ja nyt hän huomasi
kultaverkon, johon muukalaisen tukka oli laitettu ja jollaisia alhainen
rahvas ei suinkaan yleisesti käyttänyt. Hänen pienten, kiiluvien
silmiensä huomio kääntyi kokonaan hänen edessään oleviin kasvoihin, ja
äkkiä leimahti niihin tuntemuksen välke. Hänen kasvoissaan tapahtui
muutos, ja joskin ne olivat olleet eriskummaiset, muuttuivat ne
vieläkin eriskummaisemmiksi pikaisesti saadessaan kunnioituksen ilmeen.

"Aquilan kreivi!" mutisi hän, kapsahtaen pystyyn.

Tuskin hän oli ehtinyt oikaista vartensa suoraksi, kuu hänen
olkapäähänsä tarttui käsi, ja Fanfullan tikari välkkyi hänen
ällistyneiden silmiensä edessä.

"Vanno käsi tämän ristillä, ettet milloinkaan hiisku hänen
ylhäisyytensä täälläolosta! Muutoin saat sen kärjen typerään sydämeesi."

"Vannon, vannon!" huusi narri pelokkaan hätäisesti käsi tikarin
kahvalla, jonka Fanfulla nyt ojensi häntä kohti.

"Nouda nyt pappi, kelpo narri!" kehoitti kreivi, hymyillen kyssäselän
äkilliselle pelolle. "Sinun ei tarvitse pelätä meitä ollenkaan."

Ilveilijän poistuttua suorittamaan asiaansa Francesco kääntyi
kumppaninsa puoleen.

"Fanfulla, olette kovin varovainen", virkkoi hän huolettomasti
hymyillen. "Mitä väliä sillä olisi, jos minut tunnettaisiin?"

"En soisi sen tapahtuvan kuningaskunnan hinnastakaan teidän ollessanne
niin likellä Sant' Angeloa. Me kuusi viimeöisen kohtauksen osanottajaa
olemme tuomitut — ne meistä, jotka eivät ole vielä kuolleet. Minä ja
Lodi, jollei hän joutunut kiinni, saatamme pelastautua pakenemalla.
Babbianon alueelle en enää koskaan laske jalkaani, niin kauan kuin
Gian Maria on herttua, jollen ole kyllästynyt tähän maailmaan. Mutta
seitsemännestä — teistä itsestänne ei salaisuus ole voinut tulla ilmi,
kuten kuulitte Lodin vannovan. Mutta jos hänen korkeutensa kuulisi
teidän olleen näillä tienoin ja minun seurassani, saattaisi epäluulo
johtaa hänet hankkimaan asiasta selvyyden."

"Niin! Entä sitten?"

"Sitten?" kertasi toinen, silmäillen Francescoa hämmästyneenä. "Niin,
sitten raukeaisivat ne toiveet, jotka olemme teihin perustaneet —
jokaisen miehennimen arvoisen babbianolaisen toiveet. Mutta tuossahan
tulee narri-ystävämme, ja hänen kintereillään on munkki."

Fra Domenico — se oli hänen perin sopiva nimensä, tämän pyhän
Dominikuksen seuraajan — uhkui lähestyessään juhlallisuutta, jota
pikemmin huokui hänen pyylevästä vartalostaan kuin kutsumuksensa arvon
ylpeästä tunnosta. Hän kumarsi Fanfullalle, niin että hänen leveät,
tulipunaiset kasvonsa painuivat näkymättömiin ja näkyviin tuli niiden
sijasta keltainen, sileäksi ajeltu päälaki. Se teki samanlaisen
vaikutuksen kuin aurinko olisi painunut mailleen ja kuu noussut sen
sijalle.

"Oletteko lääketaitoinen?" tiedusti Fanfulla lyhyesti.

"Kyllä jonkun verran, jalo herra."

"Sitokaa sitten tämän herrasmiehen haavat!"

"Mitä? _Dio mio!_ Oletteko siis haavoittunut?" alkoi munkki, kääntyen
kreivin puoleen, ja olisi lisännyt muita yhtä tärkeitä kysymyksiä,
mutta Aquila veti rintasuojuksensa syrjään olkapäältä ja vastasi
hänelle nopeasti:

"Kas tässä, herra pappi."

Huulet huolestuneesti supussa olisi munkki laskeutunut polvilleen,
jollei Francesco olisi oivaltanut, kuinka vaivaloinen sen liikkeen
täytyi olla, ja noussut heti pystyyn.

"Ei se ole niin paha, etten jaksaisi seistä", sanoi hän, antautuen
munkin tarkastettavaksi.

Viimemainittu lausui sen mielipiteen, ettei haava ollut lainkaan
vaarallinen, kuinka tuskallinen se saattoikin olla, minkä jälkeen
kreivi käski hänen sitoa sen. Siihen Fra Domenico vastasi, ettei
hänellä ollut voiteita eikä siteitä, mutia Fanfulla huomautti, että
hän saattaisi hankkia niitä Acquaspartan luostarista, joka oli ihan
lähellä, ja tarjoutui saattamaan häntä sinne.

Niin päätettiin, ja he lähtivät, jättäen kreivin ilveilijän seuraan.
Francesco levitti vaippansa maahan ja laskeutui uudelleen pitkäkseen,
kun taas narri pyydettyään lupaa jäädä paikalleen kyyristyi istumaan
turkkilaisen tavoin jalkojensa varaan.

"Kuka on isäntäsi, narri?" kysyi kreivi ikävystyneenä.

"On olemassa mies, joka minua vaatettaa ja ruokkii, mutta ainoa
isäntäni on hulluttelu."

"Mitä varten hän sen tekee?"

"Koska olen olevinani suurempi hupsu kuin hän, joten hän verratessaan
itseään minuun luulee olevansa viisas, mikä hivelee hänen
itserakkauttaan. Lisäksi kenties siitäkin syystä, että olen niin paljoa
rumempi kuin hän, joten hän taaskin meitä verratessaan saattaa pitää
itseään suunnattoman kauniina."

"Omituista, eikö olekin?" rohkaisi kreivi häntä.

"Ei puolittainkaan niin kummallista kuin se, että Aquilan kreivi loikoo
täällä karkeassa asussa, haava olkapäässään ja puhelee narrin kanssa."

Francesco katsahti häneen hymyillen.

"Kiitä Jumalaa, ettei Fanfulla ole täällä sinua kuulemassa, sillä
muutoin ne olisivat olleet viimeiset sanasi; sillä niin komea kuin
herra Fanfulla onkin, hän on ihan hirviömäisen verenhimoinen. Minun
laitani on toisin. Minä olen hyvin lempeätapainen mies, kuten lienet
kuullut, herra hulluttelija. Mutta pidä varasi, että heti unohdat
asemani ja nimeni, sillä muutoin saatot havaita, kuinka vähän narreja
kaivataan taivaan hovissa!"

"Herra kreivi, suokaa anteeksi! Tottelen teitä", vakuutti kyssäselkä
säikähtyneesti. Ja sitten kajahti metsäaukiolta ääni — naisenääni,
ihmeellisen sulosointuinen ja täyteläinen ‒ huutaen: "Peppino! Peppino!"

"Emäntäni huutaa minua", selitti narri, ponnahtaen seisomaan.

"Sinulla on siis emäntä, vaikka hulluttelu on ainoa isäntäsi", tokaisi
kreivi nauraen. "Mielelläni näkisin sen naisen, jonka omaisuutta
sinulla on kunnia olla, herra Peppino."

"Saatte nähdä hänet, jos vain käännätte päätänne", supatti Peppino.

Välinpitämättömästi, huulillaan melkein pilkallinen hymy Aquilan herra
käänsi silmänsä siihen suuntaan, johon narri oli jo menossa. Ja heti
muuttui hänen ilmeensä tyyten. Hänen kasvoiltaan kaikkosi huvitetun
ivallinen leima, ja sen sijalla oli nyt ihmettelyn ilme, josta kuvastui
miltei kunnioitusta.

Sen aukeaman reunassa, jossa hän virui, seisoi nainen. Hämärästi kreivi
erotti hoikan, kaunismuotoisen vartalon, näki vilaukselta valkean,
damastikankaisen puvun, vihreäsamettisen _camorran_ ja hienosti
valmistetun kultavyön. Mutta miehen katsetta pitivät hurmaannuksen
ja kunnioituksen lumoissa naisen verrattomien kasvojen ihanuus ja
hänen ihmeelliset silmänsä, jotka vastasivat toisen katseeseen
lievän kummastuneesti. Hän näytti melkein lapselta pituudestaan ja
naisellisista mittasuhteistaan huolimatta; niin raikkaat ja nuorekkaat
olivat hänen piirteensä.

Kyynärpäänsä varassa kreivi loikoi tuokion, katsoen katsomistaan,
ja hänen mielessään risteili näkyjä, joita jumalanmiehillä on ollut
paratiisin pyhimyksistä.

Vihdoin lumouksen rikkoi Peppinon ääni, kun narri puhutteli tulijaa
selkä orjamaisesti köyryssä. Francesco muisti, että hänen tuli esiintyä
kunnioittavasti noin selvästi ylhäiselle henkilölle, hypähti pystyyn,
unohtaen haavansa, ja kumarsi syvään. Sekuntia myöhemmin hän vetäisi
ähkäisten henkeään, horjui, pyörtyi ja kellahti selälleen saniaisten
sekaan.




NELJÄS LUKU

Monna Valentino


Vielä vuosikausien kuluttua oli Aquilan herran tapana ihan
juhlallisesti vakuuttaa juuri neidon ihmeellisen kauneuden panneen
hänen sielunsa sellaiseen sekasortoon, että se sekoitti hänen aistinsa
ja kaatoi hänet pyörtyneenä tytön jalkojen juurelle. Että hän itse
uskoi niin, sitä emme halua epäillä siitä huolimatta, että taidamme
pikemmin taipua hyväksymään Fanfullan ja munkin myöhemmin lausuman —
ja kreivin syvästi paheksuman — mielipiteen, jonka mukaan hänen kovin
rajusti ja hätäisesti ponnahtaessaan seisomaan hänen haavansa uudelleen
avautui, ja sen aiheuttama kipu ynnä verenvuodosta johtuva heikkous
olivat olleet hänen äkillisen pyörtymisensä syynä.

"Kuka tämä on, Peppe?" tiedusti vastatullut narrilta, joka muisti
vannomansa valan ja julkeasti valehteli, ettei hän sitä tiennyt, sekä
lisäsi, että vieras oli — kuten neito saattoi nähdä — joku haavoittunut
mies-poloinen.

"Haavoittunut?" kertasi tyttö, ja hänen loistavat silmänsä saivat
voimakkaan säälin ilmeen. "Ja yksinkö?"

"Täällä oli muuan herrasmies häntä hoivaamassa. Madonna; mutta hän meni
Fra Domenicon kanssa Aequaspartan luostariin noutamaan hänen olkapäänsä
hoidossa välttämättömiä tarvikkeita."

"Mies-parka", jupisi neito, lähestyen kaatunutta. "Miten hän sai
vammansa?"

"Sitä, Madonna, en osaa teille kertoa."

"Emmekö voi tehdä mitään hänen hyväkseen, ennenkuin hänen ystävänsä
palaa?" kuului seuraava kysymys, samalla kun tyttö puhuessaan kumartui
kreivin puoleen. "Tule, Peppino", huusi hän, "auttamaan minua! Nouda
vettä tuolta purosta!"

Narri katsahti ympärilleen, etsien astiaa, ja kun hänen katseensa osui
kreivin avaraan hattuun, sieppasi hän sen ja lähti asialleen. Hänen
palatessaan oli neito polvillaan, tajuttoman miehen pää sylissään.
Peppen tuomaan vesihatulliseen hän kastoi nenäliinaa ja pyyhki sillä
kreivin otsaa, johon pitkä, musta tukka oli tarttunut takkuisena ja
sekavana.

"Katso, kuinka paljon hänestä on vuotanut verta, Peppe!" pahoitteli
hän. "Hänen ihokkaansa on ihan verinen, ja haavasta vuotaa yhä!
_Vergine Santa!_" tuskaili hän, nyt tarkastaen pyörtyneen olkapäässä
ammottavaa, rumaa haavaa, ja käyden kalpeaksi sen nähdessään. "Varmasti
hän siihen kuolee ja hän on nuori, Peppino, ja noin komean näköinen!"

Francesco liikahti, ja hänen kalpeiden huuliensa välitse väreili
huokaus. Sitten hän raotti raskaita silmäluomiaan, ja heidän katseensa
osuivat vastakkain ja kiintyivät toisiinsa. Ja niinpä ruskeat, hellät
silmät katsoivat kuumeisen raukeisiin, mustiin silmiin, samalla kun
neidon käsi lempeästi piti kosteata vaatetta haavoittuneen kipeällä
otsalla.

"Kauneuden enkeli!" mutisi hän haaveksivasti vasta vain puolittain
tietoisena asemastaan. Sitten hän pääsi selville neidon suomasta
hoivasta ja lisäsi vielä lämpimämmin ja hartaammin: "Hyvyyden enkeli!"

Toinen ei vastannut mitään lukuunottamatta sitä ja sellaisenaan se
olikin kaunopuheinen vastaus — että hän punehtui, sillä hän oli juuri
päässyt luostarista eikä viattomuudessaan lainkaan tuntenut maailman
tapoja eikä kohteliaita puhekäänteitä.

"Onko teillä tuskia?" kysyi hän vihdoin.

"Tuskia?" kertasi kreivi, joka heräsi yhä virkeämmäksi ja jonka äänessä
soinnahti halveksumisen häive. "Tuskiako? Pääni tällaisen pieluksen
varassa ja taivaan pyhimys hoitamassa vammojani? Ei, minulla ei ole
ollenkaan kipuja. Madonna, vaan tunnen riemua, suloisempaa kuin olen
koskaan ennen tuntenut."

"Gesú! Kuinka liukas kieli!" ilvehti narri takalistolta.

"Oletko sinäkin siellä, nuori herra hulluttelija?" lausui Francesco.
"Entä Fanfulla? Eikö hän ole täällä? Niin, muistan; hänhän meni
Acquaspartaan munkin seurassa." Hän työnsi kyynärpäänsä alleen
saadakseen enemmän tukea.

"Ette saa liikkua", kielsi neito, arvellen hänen yrittävän nousta
pystyyn.

"En haluaisi sitä tehdä, armollinen neito, vaikka minun pitäisi",
vastasi potilas juhlallisesti. Ja silmäillen sitten tytön kasvoja hän
rohkeasti tiedusti hänen nimeään.

"Nimeni", vastasi toinen empimättä, "on Valentina della Rovere, ja minä
olen Urbinon Guidobaldon veljentytär".

Kreivin kulmakarvat kohosivat.

"Onko tämä tosielämää", kummasteli hän, "vai näenkö ainoastaan unta
jonkun vanhan romaaninkirjoittajan tarinasta, jossa prinsessa täten
hoitaa harhailevaa ritaria?"

"Oletteko ritari?" tiedusti tyttö katseensa nyt käydessä
ihmetteleväksi, sillä jopa hänenkin eristettyyn luostarielämäänsä oli
tihkunut kummallisia tarinoita näistä valtavista sotureista.

"Ainakin teidän ritarinne, suloinen neito", vastasi kreivi, "ja myöskin
teidän puolustaja-parkanne, jos suotte minulle sellaisen kunnian".

Nyt saivat miehen rohkeat sanat ja vieläkin rohkeammat silmäykset
helakan punan leviämään tytön poskille, ja hänen katseensa kääntyi
alaspäin. Mutta hänen hämmennykseensä ei sekaantunut lainkaan harmia.
Hänestä ei toisen puheessa ollut lainkaan julkeutta eikä mitään
sellaista, mitä uljaan ritarin ei olisi sopinut lausua sellaiselle
naiselle, joka oli tullut hänen avukseen ahdingossa. Peppe, joka
seisoi kuuntelemassa pannen merkille, miten kreivi esiintyi, ja
tiesi, millainen asema hänellä oli, tunsi milloin ihmettelyä, milloin
naljailuhalua: mutta ei kertaakaan sekaantunut keskusteluun.

"Mikä on nimenne, herra ritari?" tiedusti tyttö oltuaan hetkisen ääneti.

Haavoittuneen silmät saivat vaivautuneen ilmeen, ja kun ne
suuntautuivat kysyjän ohitse narriin, huomasi hän Peppen kasvoilla
ovelan ja huvitetun virnistyksen.

"Nimeni", virkkoi hän vihdoin, "on Francesco". Ja estääkseen sitten
toisen kyselemästä enempää hän jatkoi: "Mutta kertokaahan, mistä
johtuu, että teidän asemassanne oleva nainen on täällä yksin tuon
vajamittaisen miesrukan seurassa?" Ja hän osoitti virnistelevää Peppeä.

"Seuralaiseni ovat tuolla metsässä, jonne pysähdyimme vähäksi aikaa.
Olen matkalla setäni hoviin Santa Sofian luostarista, ja saattajinani
ovat herra Romeo Gonzaga ja kaksikymmentä peitsimiestä. Käsitätte siis,
että olen hyvästi turvattu, vaikka ei oletakaan lukuun tätä herra
Peppeä eikä pyhää miestä Fra Domenicoa, rippi-isääni."

Syntyi äänettömyys, jonka Francesco vihdoin lopetti.

"Te kai olette hänen korkeutensa Urbinon hallitsijan nuorempi
veljentytär?" virkkoi hän.

"En, herra Francesco", vastasi tyttö kerkeästi. "Olen vanhempi."

Kun haavoittunut kuuli sen, synkistyi hänen otsansa äkkiä.

"Saatatteko olla sama neito, joka aiotaan naittaa Gian Marialle?"
huudahti hän, minkä jälkeen narri herkisti korviaan, kun taas tyttö
loi kreiviin katseen, joka selvästi osoitti, kuinka vaikea hänen oli
ymmärtää toisen sanoja.

"Mitä sanoitte?" kummasteli hän.

"Niin, no, en mitään", torjui kreivi huoaten, ja samassa kajahti
metsästä miehenääni.

"Madonna! Madonna Valentina!"

Francesco ja neito käänsivät silmänsä siihen suuntaan, josta ääni
kantautui, ja näkivät aukeamalle astuvan huikaisevan loistavan hahmon.
Henkilökohtaisessa kauneudessa ja asun upeudessa hän oli hyvin
Valentinan seuran arvoinen. Hänen nuttunsa oli harmaata samettia,
koristettu taotusta kullasta valmistetuilla suomuksilla, ja sen alta
näkyivät kultakirjailuilla somistetut liivit: hänen hattunsa oli nutun
mukainen, ja sitä peitti töyhtö, jossa säihkyi kalliita helmiä: hänen
kultakahvainen miekkansa oli tupessa, joka myöskin oli tehty harmaasta
sametista ja jossa oli jalokiviupotuksia. Hänen kasvonsa olivat sievät
kuin neitosen, silmät olivat siniset ja tukka kullankeltainen.

"Katsokaahan", lausui Peppino vakavasti, "Italian viimeistä muunnosta
Apuleiuksen kultaisesta aasista!"

Nähtyään Guidobaldon ylhäisen veljentyttären polvillaan, Francescon pää
yhäti sylissään, heilautti tulokas kätensä pystyyn, tehden kauhistuksen
eleen.

"Taivaan pyhimykset!" huudahti hän, kiiruhtaen ryhmän luokse.
"Millaista puuhaa olettekaan löytänyt? Kuka on tämä ruma miekkonen?"

"Ruma?" kuului tytön koko vastaus, joka lausuttiin syvän hämmästyneestä.

"Kuka hän on?" tiukkasi nuori mies, jonka sävy muuttui tulistuneeksi.
"Ja mitä tekemistä hänellä on täällä ja tällä tavoin, teidän kanssanne?
_Gesú!_ Mitä hänen korkeutensa sanoisi? Mitä hän tekisi minulle, jos
saisi tiedon tästä? Kuka on tämä mies, Madonna?"

"No, kuten näette, herra Gonzaga", vastasi tyttö hieman kiivastuneena,
"haavoittunut ritari".

"Hänkö ritari?" ivasi Gonzaga. "Todennäköisemmin varas, harhaileva
_masnadicro_. Mikä on nimesi?" kysyi hän karkeasti kreiviltä.

Francesco vetäytyi hiukan loitommalle Valentinasta, nojasi yksinomaan
kyynärpäänsä varaan ja käden liikkeellä torjui Gonzagaa pysymään
etäällä.

"Rukoilen teitä, armollinen neiti, pyytämään sievää hovipoikaanne
pysyttelemään vähän kauempana. Olen vielä heikko, ja hänen tuoksunsa
tukehduttavat minua."

Tämän kohteliaan pyynnön valheverhon takaa Gonzaga erotti pilkallisen,
halveksivan sävyn, ja se lietsoi hänen kiukkuaan.

"Minä en ole mikään hovipoika, hupsu", kivahti hän, taputti sitten
käsiään vastakkain, korotti ääntänsä ja luikkasi: "Hei Beltrame! Tänne!"

"Mitä mielitte tehdä?" huudahti neito, nousten seisomaan hänen eteensä.

"Viedä tämä veijarin kahleissa Urbinoon, kuten velvollisuuteni vaatii."

"Hyvä herra, saatatte vahingoittaa siroja käsiänne, jos tartutte kiinni
minuun", tokaisi kreivi kylmän välinpitämättömästi.

"Ahaa! Haluaisitteko uhkailla minua väkivallalla, lurjus?" karjaisi
toinen, peräytyen puhuessaan joitakuita askelia kauemmaksi. "Beltrame!"
huusi hän uudelleen. "Etkö jo joudu?"

Tiheiköstä vastasi hänelle ääni, ja teräksen kalahdellessa syöksyi
aukeamalle kuusi miestä.

"Määräyksenne, hyvä herra?" pyysi heidän johtajansa, luoden katseensa
vielä pitkänään viruvaan kreiviin.

"Sitokaa tuo koira!" käski Gonzaga. Mutta ennenkuin mies ennätti astua
askeltakaan täyttääkseen määräyksen, sulki Valentina häneltä tien.

"Te ette saa!" komensi hän ja nyt hän oli niin toisenlainen kuin se
ujostelematon lapsi, joka äskettäin oli puhellut Francescon kanssa,
että viimemainittu töllisteli tyrmistyneenä hämmästyksestä. "Setäni
nimessä käsken teidän jättää tämän herrasmiehen paikalleen. Hän on
haavoittunut ritari, jota sain ilon hoitaa — mikä näyttää nostattaneen
herra Gonzagan vihan häntä kohtaan."

Beltrame pysähtyi ja silmäili kahdella päällä vuoroin Valentinaa,
vuoroin Gonzagaa.

"Madonna", lausui Gonzaga, tekeytyen nöyräksi, "sananne on lakimme.
Mutta toivoisin teidän ottavan huomioon, että se, mitä käskin Beltramen
tehdä, on hänen korkeutensa etujen mukaista, sillä hänen aluettaan
vaivaavat nämä harhailevat rosvot. Se seikka ei liene saapunut
tietoonne turvapaikassanne, luostarissa, ettekä myöskään ole vielä
saanut kylliksi tietoja osataksenne verrattomassa viattomuudessanne
— erottaa toisistaan roistoja ja rehellisiä ihmisiä. Beltrame, täytä
käskyni!"

Valentina polki jalallaan maata kärsimättömästi, ja hänen silmiinsä
tuli suuttumuksen ilme, joka teki hänet vieläkin enemmän hänen sotaisen
setänsä näköiseksi. Mutta puhumaan puhkesi Peppe.

"Siitä huolimatta, että tätä asiaa sotkemassa tuntuu jo ennestään
olevan kyllin paljon hupakkoja", virkkoi hän teeskennellyn
valittavasti, "sallikaa minun liittyä heidän joukkoonsa, herra Romeo,
ja kuunnelkaa neuvoani!"

"Tiehesi, narri;" kiljaisi Gonzaga, koettaen sivaltaa häntä
ratsuraipallaan. "Emme tarvitse ilveitäsi."

"Ette kyllä; mutta tarvitsette viisauttani", tokaisi Peppe juostessaan
pois Gonzagan ulottuvilta. "Kuulkaa minua. Beltrame! Vaikka emme
suinkaan epäile herra Gonzagan tarkkaa arvostelukykyä, kun on
erotettava toisistaan roisto ja kunniallinen ihminen, lupaan teille
yhtä varmasti kuin olisin itse kohtalo, että jos nyt tottelette häntä
Ja panette tämän herrasmiehen kahleisiin, joudutte itse tuonnempana
sentähden kiinni paljoa ilkeämmin."

Beltrame näytti "huolestuneelta, Gonzaga epäilevältä. Valentina
kiitti Peppeä katseellaan, arvellen narrin vain keksineen verukkeen
edistääkseen hänen toiveitaan, kun taas Francesco, joka oli nyt
noussut seisomaan, katseli toisia ja hymyili huvitettuna, ikäänkuin
asia ei mitenkään koskisi häntä mieskohtaisesta. Ja sitten ilmestyivät
näyttämölle Fanfulla ja Fra Domenico tilanteen kehityttyä ratkaisevaan
vaiheeseensa.

"Palasittepa hyvään aikaan, Fanfulla!" huusi kreivi.

"Tämä sievä herrasmies halusi panettaa minut nuoriin."

"Panettaa teidät nuoriin?" kertasi Fanfulla kiukkuisen kauhistuneena.
"Millä perusteilla, saanko kysyä?" tiedusti hän, kääntyen rajusti
Gonzagaan päin.

Romeo Gonzagaan tehosi Fanfullan ylimyksellinen olemus, ja hän muuttui
hämmästyttävän nöyräksi oltuaan hetkistä aikaisemmin niin ylimielinen.

"Nähtävästi, hyvä herra, erehdyin arvioidessani hänen tilaansa",
puolustihe hän.

"Erehdyitte?" tokaisi kuumaverinen Fanfulla. "Entä kuka teitä pyysi
arvioimaan? Menkää pääsemään eroon maitohampaistanne, poika, älkääkä
sekautuko miesten asioihin, jos mielitte elää ja tulla itsekin mieheksi
vielä kerran!"

Valentina hymyili, Peppe nauraa hohotti, samalla kun myöskin Beltrame
ja hänen seuralaisensa myhäilivät, mikä kaikki äidytti Gonzagan kiukkua
sangen pahasti. Mutta niin niukka kuin hänen viisautensa lieneekin
ollut, riitti se kuitenkin käskemään häntä menettelemään järkevästi.

"Madonnan läheisyys hillitsee minua", vastasi hän väkinäisen
arvokkaasti. "Mutta jos vielä kohtaamme toisemme, niin rohkenenpa
näyttää teille, mitä miehuus merkitsee."

"Kenties — jos siihen mennessä olette sitä saanut." Ja kohautettuaan
olkapäitänsä Fanfulla kääntyi huolehtimaan kreivistä, jota veli
Domenico jo hoivaili.

Huojentaakseen tilanteen vaivaavaa tuntua Valentina ehdotti Gonzagalle,
että hän komentaisi saattojoukon ratsaille ja panettaisi hänen
matkatavaransa kuntoon, jotta he pääsisivät jatkamaan matkaansa, niin
pian kuin fra Domenico olisi lopettanut lääkärinpuuharisa.

Gonzaga kumarsi, loi kiukkuisen katseen muukalaisiin, ärähti äkäisesti
Beltramelle ja muille sotilaille: "Seuratkaa minua!" ja poistui
peitsimiehet kintereillään.

Valentina oli Fanfullan ja Peppen seurassa fra Domenicon sitoessa
Francescon haavaa, ja kun se tehtävä oli pian suoritettu, lähtivät
he, jättäen Fanfullan ja kreivin kahden kesken. Mutta ennen lähtöään
hän kuunteli Francescon kiitoksia ja salli hänen huulillaan koskettaa
norsunluunvalkeita sormiaan.

Kreivi olisi saattanut puhua paljonkin, jollei muiden kolmen läsnäolo
olisi häntä pidättänyt. Mutta pienen osan siitä paljosta Valentina
lienee nähnyt kuvastuvan hänen silmistään, sillä koko sen päivän tyttö
ratsasti miettivänä, hellä, kaihoisa hymy suupielissään. Ja vaikka hän
ei osoittanutkaan olevansa pahastunut Gonzagalle, nuhteli hän kuitenkin
miestä, puhuen hänen erehdyksestään. Gonzagan ylpeyttä kirveli, eikä
hän paljon pitänyt toisen leikillisestä pilailusta; mutta vielä
vähemmän hän piti niistä sanoista, joihin ne puettiin.

"Kuinka jouduitte niin surkean erehdyksen valtaan, herra Gonzaga?"
kysyi neito useammin kuin kerran. "Miten saatoitte pitää häntä roistona
— häntä, jolla oli niin ylevä ilme, ja niin kauniit piirteet?" Ja
huomaamatta miehen vastauksen nyrpeyttä hän taaskin aina huoahti ja
vaipui jälleen aatoksiinsa — mikä kenties sapetti Gonzagaa pahemmin
kuin hänen naljailunsa.




VIIDES LUKU

Gian Maria


Viikko sen jälkeen, kun Guidobaldon veljentytär ja Aquilan kreivi
kohtasivat toisensa, ratsasti viimemainittu, jonka haava oli miltei
parantunut, eräänä aamuna komeasta kaariholvista, joka oli Babbianon
kaupungin pääsisäänkäytävä. Portin vartiopäällikkö tervehti häntä
kunnioittavasti hänen ratsastaessaan ohitse ja suvaitsi ihmetellä
hänen ylhäisyytensä kasvojen kalpeutta. Eikä sen syytä kuitenkaan
tarvinnut etsiä kovin kaukaa. Se oli neljän keihään kärjessä sen ympäri
kaartelevan meluisan varisparven keskellä, juuri tämän saman San
Bacolon portiksi nimitetyn — portin yläpuolella, ja se oli neljä poikki
hakattua ihmisenpäätä.

Lähestyvän Francescon huomio oli kiintynyt näihin neljiin kasvoihin,
jotka irvistivät kamalasti niiden pitkien, takkuisten hiuksien
liehuessa riepujen tavoin huhtikuun tuulessa. Mutta kun hän pian ehti
likemmäksi ja katsoi niitä tarkemmin, värisytti häntä tuntemisen
puistatus, ja suuri kauhu täytti hänen sielunsa ja kalvensi hänen
kasvojaan. Ensimmäinen niistä päistä oli uljaan ja maineikkaan
Ferrabraccion, seuraava Amerino Amerinin ja muut kaksi hänen kokousyönä
vangiksi joutuneiden kumppaniensa. Näytti siis siltä, että Gian Maria
oli kuluneen viikon aikana ollut uutterassa puuhassa ja että tuolla,
Babbianon muureilla, viruivat mätänemässä kaikki ne hedelmät, joita tuo
huono-onninen salaliitto koskaan tuottaisi.

Sekunnin ajaksi välähti hänen päähänsä ajatus kääntyä takaisin. Mutta
hänen luja ja peloton luonteensa kannusti häntä eteenpäin, vaikka
hän olikin aivan yksin ja häntä vaivasivat sellaiset epämääräiset,
ilkeät aavistukset. Kuinka paljon, aprikoi hän, Gian Maria saattoi
tietää hänen omasta osuudestaan vuoristokokoukseen ja miten hänelle
kävisi, jos hänen serkkunsa tietäisi, että Aquilan kreiviä oli pyydetty
syrjäyttämään hänet.

Ei kulunut kuitenkaan kauan, ennenkuin hän sai tietää, että hänen
mielessään liikkuneet pelokkaat arvelut olivat perusteettomia. Gian
Maria otti hänet vastaan vieläkin ystävällisemmin kuin tavallisesti,
sillä hän piti Francescon harkintakykyä, suuressa arvossa ja kaipasi
sitä kipeästi sillä hetkellä.

Francesco tapasi hänet ruokapöydässä, joka oli häntä varten katettu
palatsin loistavaa kirjastoa rikastuttavien taide- ja tiedeaarteiden
keskelle. Gian Maria rakasti juuri sitä paikkaa sen hänelle tarjoamien
aineellisten mukavuuksien vuoksi, ja niinpä hän muutti sen alhaisten
pyyteittensä toteuttamispaikaksi milloinkaan käyttämättä sitä siihen
tarkoitukseen, jota varten se oli varustettu, sillä hänellä ei ollut
rahtuakaan kirjallisia harrastuksia ja hän oli yhtä oppimaton kuin
kyntömiehen ohjaspoika.

Sisään astuessaan Francesco näki serkkunsa istumassa upeassa,
punaisella nahalla päällystetyssä tuolissa pöydän ääressä, joka notkui
valittujen herkkujen painosta ja jolla säihkyi kristallipulloja ynnä
kultaisia ja emaljisia maljoja ja lautasia, ja huoneen ilma, joka
aikoinaan oli ollut raskas pergamenttien ja tomuttuneiden teosten
opillisesta hajusta, oli nyt pöydän pistävien tuoksujen kyllästämä.

Gian Maria oli lyhytvartaloinen ja nuoruudestaan huolimatta taipuvainen
pyylevyyteen. Hänen kasvonsa olivat pyöreät, kalpeat ja veltot,
silmänsä siniset ja helmimäisen kiiltävät, suunsa aistillinen ja
julma. Hänen yllänsä oli syrenivärisestä sametista valmistettu puku,
ilveksennahkaisilla turkiksilla koristettu, ja sen hihat olivat
espanjalaiseen tapaan halkonaiset, jotta sen alla oleva hienosta
Rheimsin liinasta ommeltu paita pilkoitti näkyviin. Hänen kaulassaan
olevassa kultaisessa ketjussa riippui _Agnus Dei_, Jumalan karitsa,
joka sisälsi sälön Vapahtajan oikeata ristiä — sillä Gian Maria meni
uskonnollisessa hartaudessaan sangen pitkälle.

Francescoa tervehtiessään hän oli tavallista runsassanaisempi. Hän
käski kahden tarjoilemassa olevan palvelijan tuoda lautasen hänen
kuuluisalle serkulleen, ja kun Aquila jyrkästi, mutta kohteliaasti
kieltäytyi, vakuuttaen jo aterioineensa, vaati herttua häntä ainakin
juomaan pikarin Malvasia-viiniä. Sitten kun palvelijat olivat
tekokultaisesta kannusta täyttäneet maljan kreiville, käski hänen
korkeutensa heidän poistua ja salli arvokkuutensa laueta ‒ jos niin
sopii sanoa miehestä, joka ei milloinkaan osannut esiintyä kovin
arvokkaasti ‒ vieraansa seurassa.

"Olen kuullut", alkoi Aquila, kun ensimmäiset kohteliaisuudet oli
sivuutettu, "outoja juttuja herttuakunnassasi punotusta salaliitosta ja
San Baeolon portin harjalla näin neljän sellaisen miehen päät, jotka
tunsin ja joita kunnioitin".

"Ja jotka häpäisivät kunniansa, ennenkuin heidän päänsä lehtiin
variksien juhlaruuaksi. Mutta se sikseen, Francesco!" Häntä puistatti,
ja hän teki ristinmerkin. "Vainajista puhuminen ruokapöydässä koituu
onnettomuudeksi."

"Puhutaan sitten ainoastaan heidän rikoksestaan", ehdotti Francesco
viekkaasti. "Mikä se oli?"

"Mikäkö?" äänsi herttua huvitettuna. Hänen äänensä oli heikko ja
kimeähkö. "Sitä minä en pysty sanomaan. Masuccio sen tiesi. Mutta se
koira ei suostunut paljastamaan salaisuuttaan eikä vehkeilijöiden
nimiä, ennenkuin hänen tehtävänsä olisi suoritettu ja hän olisi saanut
heidät siepatuksi valtiokavalluspuuhissa, joita hän tiesi heidän
liittoutuneen valmistamaan. Mutta", jatkoi hän olivi peukalon ja
etusormen välissä, "nähtävästi heidän vangitsemisensa ei käynyt niin
helposti kuin hän oli luullut. Hän kertoi, että kavaltajia oli kuusi
ja että heidän piti kohdata siellä seitsemäs. Ja myöskin yrityksestä
palanneet miehet kertoivat eivätkä sitä häpeilleetkään että heidän
kimppuunsa karkasi vain kuusi tai seitsemän ahdistajaa. Mutta he
pitelivät sveitsiläisiä aika pahasti, tappoivat heistä kai yhdeksän ja
lisäksi haavoittivat kymmenkuntaa, ketä vaarallisemmin, ketä lievemmin,
kun taas he surmasivat hyökkääjistä ainoastaan kaksi ja ottivat
vangiksi toiset kaksi. Niiden miesten päät näit San Baeolon portilla."

"Entä Masuccio?" tiedusti Francesco. "Eikö hän ole senjälkeen maininnut
sinulle, ketkä olivat pakoon päässeet?"

Hänen korkeutensa oli vaiti, pureksien oliviaan.

"Kas niin; sehän koko vaikeus onkin", virkkoi hän vihdoin. "Se koira on
kuollut. Hän kaatui kahakassa. Kitukoon hän helvetissä itsepintaisen
umpimielisyytensä tähden. Ei, ei!" Hän hillitsi itseään hätäisesti.
"Hän on kuollut, ja tämän petoksen salaisuus samoin kuin kavaltajien
nimetkin tuhoutuivat hänen muassaan. Mutta minä olen lempeä mies,
Francesco, ja niin pahasti kuin se koira tekikin minulle vääryyttä,
kiitän taivasta siitä, että olen kyllin armollinen lausuakseni: Suokoon
Jumala rauhan hänen halvalle sielulleen!"

Kreivi heittäytyi tuoliin yhtä paljon salatakseen kasvoillaan
mahdollisesti näkyviä huojennuksen merkkejä kuin halusta istua.

"Mutta kaihan Masuccio toki jätti sinulle jonkinlaisia tietoja!"
huudahti hän.

"Perin niukasti", vastasi Gian Maria harmistuneesti. "Niin se salaileva
vintiö aina menetteli. Se kirottu! Hän väitti minulle suoraan, että jos
tietäisin, lörpöttelisin asiasta. Oletko milloinkaan kuullut kenenkään
olleen niin sietämättömän julkean ruhtinastaan kohtaan? Muuta hän ei
suostunut ilmaisemaan minulle kuin sen, että vireillä oli salaliitto,
jonka tarkoituksena oli syöstä minut valtaistuimeltani, ja että hän
aikoi vangita salaliittolaiset ja samalla sen miehen, jota he aikoivat
pyytää nousemaan paikalleni. Harkitsehan sitä, Francesco! Sellaisia
murhasuunnitelmia kutovat rakastavat alamaiseni minun tuhokseni
minun, joka hallitsen heitä kultavaltikalla, koko Italian lempeimmän,
oikeamielisimmän ja auliimman ruhtinaan! _Cristo buono!_ Ihmetteletkö,
että menetin kärsivällisyyteni ja pistätin heidän katalat päänsä
keihäisiin?"

"Mutta etkö maininnut, että kaksi näistä salaliittolaisista tuotiin
tänne elävinä?"

Herttua nyökkäsi; hänen suunsa oli liian täysi puhumista varten.

"Mitä sitten kävi ilmi, kun heidät tutkittiin ja tuomittiin?"

"Tutkittiin ja tuomittiin? Ei ollut minkäänlaista tutkintoa." Gian
Maria pureksi pontevasti hetkisen. "Olin totisesti niin kiihtynyt ja
kiukustunut tästä halpamaisesta kiittämättömyydestä, ettei minulla
ollut edes älyä rääkkäyttää heitä niin, että he olisivat paljastaneet
kumppaniensa nimet. Korkeintaan puoli tuntia sen jälkeen, kun he olivat
saapuneet Babbianoon, olivat näiden miesten päät, jotka taivas oli
suvainnut luovuttaa käsiini, siellä, missä näit ne tänään."

"Lähetitkö heidät kuolemaan sillä tavoin?" ähkäisi Francesco, nousten
pystyyn ja silmäillen serkkuaan hämmästyneen suuttuneesti. "Lähetit
sellaisten sukujen jäseniä pyövelin käsiin ilman tutkimusta ja
tuomiota? Minusta, Gian Maria, sinun täytyy olla mielipuoli, jos sinä
niin ajattelemattomasti voit vuodattaa sellaista verta."

Herttua vaipui taaksepäin tuolissaan ja töllisteli kiihoittunutta
serkkuaan. Jörön äkäisesti hän sitten kysyi: "Kenelle sinä puhut?"

"Tyrannille, joka nimittää itseään Italian lempeimmäksi,
oikeamielisimmäksi ja auliimmaksi ruhtinaaksi ja jolla ei ole kyllin
viisautta oivaltaakseen, että hän omin käsin, omilla ajattelemattoman
äkkipikaisilla teoillaan repii perustusta jo ennestään horjuvan
valtaistuimensa alta. Etkö jaksa ajatella, että tällainen saattaisi
merkitä vallankumousta? Se on murhaamista, ja vaikka herttuat Italiassa
turvautuvatkin siihen kovin laajasti, eivät he menettele näin
peittelemättä ja uhmaavasti."

Herttuan sielussa kihisi kiukku, mutta vielä voimakkaampi oli hänessä
pelko — niin paljoa voimakkaampi, että se työnsi raivon syrjään.

"Olen turvannut itseni vallankumousta vastaan", kehaisi hän, tekeytyen
huolettomaksi, jollainen hän turhaan koetti olla. "Olen ottanut
henkivartiostoni komentajaksi Martino Armstadtin, ja hän on pestannut
viisisataa sveitsiläistä keihäsmiestä, jotka vielä äskettäin olivat
Perugian Baglionin palkoissa."

"Ja pidätkö sitä turvallisuutesi takeena?" tokaisi Francesco, hymyillen
ylenkatseellisesti. "Sitä että hankit valtaistuimesi ympärille
suoja-aidan muukalaisen komentamien muukalaisten keihäistä?"

"Sitä ja Jumalan armoa", oli hurskas vastaus.

"Pyh!" äänsi Francesco, jota toisen ulkokultaisuus ärsytti. "Voita
puolellesi kansasi sydämet. Olkoon se kilpesi!"

"St!" kuiskasi Gian Maria. "Sinä herjaat. Eikö uhraavaisen elämäni
jokainen teko tähtää siihen päämäärään? Minä elän kansani hyväksi.
Mutta, kautta sieluni, alamaiseni vaativat liian paljon, jos haluavat
minun kuolevan heidän tähtensä. Jos teen niille, jotka juonittelevat
henkeäni vastaan, kuten olen tehnyt näille miehille, joista puhun,
niin kuka minua moittii? Sanon sinulle, Francesco, että toivoisin
saavani käsiini karkuun päässeet voidakseni tehdä heille samaten!
Kautta elävän Jumalan, juuri niin! Ja mitä tulee siihen mieheen, jonka
piti tulla sijalleni — —" Hän vaikeni, ja hänen aistillisen suunsa
ympärille levinnyt kaamea hymy täydensi lauseen tehokkaammin kuin
sanat olisivat kyenneet tekemään. "Kukahan se saattoi olla?" aprikoi
hän. "Olen vannonut, että jos taivas suo minun saada selville hänen
nimensä, poltan kynttilän Santa Foscalle joka lauantai kahdentoista
kuukauden aikana ja paastoan vainajain messun aikana. Kuka kuka se
olisi saattanut olla, Franceschino?"

"Mistä minä sen tietäisin?" vastasi Francesco, välttäen kysymystä.

"Sinä tiedät niin paljon, Checco _mio_. Älysi on niin kerkeä
käsittämään tällaisia asioita. Ajattelehan, eikö se olisi saattanut
olla Valentino herttua."

Francesco ravisti päätänsä.

"Kun Caesar Borgia tulee, ei hänen tarvitse turvautua niin surkeihin
keinoihin. Hän tulee aseistettuna tuhotakseen sinut voimallaan."

"Jumala ja pyhimykset suojelevat minua!" huohotti herttua. "Sinä puhut
siitä, ikäänkuin hän olisi jo marssimassa."

"Siispä puhun siitä tahallani. Sellainen mahdollisuus ei ole suinkaan
niin kaukainen kuin mielelläsi uskoisit. Kuulehan, Gian Maria! En
ole ratsastanut Aquilasta tänne yksinomaan sen huvin vuoksi, että
saisin viettää aikaani seurassasi. Fabrizio da Lodi ja Fanfulla degli
Arcipreti olivat äskettäin puheillani."

"Sinun puheillasi?" huudahti herttua, jonka pienet silmät soukkenivat,
kun hän katsahti serkkuunsa. "Sinun luonasi niinkö?" Hän kohautti
hartioitaan ja levitti kämmeniään edessään. "Pyh! Sellaisiin
erehdyksiin saattavat niinkin selvät aivot kuin minun langeta.
Näetkös, Francesco, kun panin merkille heidän poissaolonsa salaliiton
paljastamisen jälkeen, epäilin puolittain heidän sekaantuneen siihen."
Ja hän omisti huomionsa hunajakakulle.

"Koko herttuakunnassasi ei ole kahta Babbianoa kohtaan uskollisempaa
sydäntä", kuului kaksimielinen vastaus. "He tulivat luokseni juuri
puhumaan tästä sinua uhkaavasta vaarasta."

"Ahaa!" Gian Marian kalpeat kasvot kävivät uteliaan näköisiksi.

"Ja nyt Aquilan kreivi puhui Babbianon herttualle hyvin samaan tapaan
kuin Fabrizio da Lodi oli puhunut kreiville silloin yöllä Sant'
Angelossa. Hän puhui Borgian taholta uhkaavasta vaarasta ja siitä,
kuinka täysin valmistautumattomia oltiin ja kuinka Gian Maria halveksi
hänelle annettuja neuvoja. Hän viittasi herttuan alamaisten keskuudessa
asiain näin ollen vallitsevaan tyytymättömyyteen ja osoitti, kuinka
kiireellisen tärkeätä olisi tyynnyttää heitä. Hänen lopetettuaan
herttua istui äänettömänä jonkun aikaa, katse mietteliäästi tähdättynä
lautaseen, jolla ruoka nyt oli koskemattomana.

"On helppo asia, eikö olekin, Francesco, sanoa miehelle: tämä on
huonosti, ja tuo on huonosti. Mutta kuka, pyydän sinua ilmaisemaan,
laittaisi kaikki kuntoon puolestani?"

"Jos vain lausut sanan, niin minä yritän sitä."

"Sinä?" huudahti herttua, eikä hän suinkaan osoittanut olevansa
hyvillään siitä, että toinen tarjoutui järjestämään tämän perin sekavan
jutun, vaan Gian Marian kasvoista kuvastui epäilystä, suuttumusta
ja hieman ylenkatsetta. "Ja miten, ihmeellinen serkkuni, siinä
menettelisit?" tiedusti hän pilkan häiveen värähtäessä hänen äänessään.

"Uskoisin sellaiset tehtävät kuin varojen hankkimisen verotuksella
herra Despugliolle, ja niin paljon kuin sinun täytyisikin luopua
tuhlaavaisuudestasi, huolehtisin siitä, että lähikuukausina näistä
varoista suurin osa käytettäisiin sopivien miesten värväämiseen
ja aseistamiseen. Minulla on jonkun verran _condottieron_ taitoa
— ainakin on useamman kuin yhden ulkomaisen ruhtinaan ollut pakko
tunnustaa se. Johdan armeijaasi värvättyäni sen ja solmin puolestasi
liittoja naapurivaltioittemme kanssa, jotka nähdessään meidän olevan
aseistettuja pitävät meitä arvokkaana liittolaisena. Ja mitä ihminen
voi tehdä tämän meitä uhkaavan hyökkäyksen torjumiseksi, sen teen
herttuakuntasi puolustamiseksi. Tee minusta ylipäällikkösi, ja
kuukauden kuluttua ilmoitan sinulle, pystynkö pelastamaan valtakuntasi
vai enkö."

Francescon puhuessa soukkenivat Gian Marian silmät yhä enemmän, ja
hänen tyhmille kasvoilleen oli levinnyt ilkeä, epäluuloinen ilme.
Kreivin lakattua puhumasta hän päästi hillityn, katkeran pilkallisen
naurun.

"Tehdä sinusta ylipäällikköni?" mutisi hän perin huvitettuna. "Mistä
alkaen Babbiano on sitten ollut tasavalta — vai onko tarkoituksesi
tehdä se sellaiseksi ja päästä sen tärkeimmäksi virkamieheksi?"

"Jos käsität minua väärin ‒ -" alkoi Francesco, mutta hänen serkkunsa
keskeytti hänet entistä ivallisempana:

"Käsitänkö sinua väärin, herra Franceschino? En, en suinkaan. Ymmärrän
sinua liiankin hyvin." Hän nousi äkkiä kesken jääneen ateriansa äärestä
ja astui askeleen likemmäksi serkkuaan. "Olen kuullut huhuja tästä
yhäti kasvavasta rakkaudesta, jota kansani osoittaa Aquilan kreiviä
kohtaan, mutta en ole ollut niistä millänikään. Masuccio-veijari
varoitti minua ennen kuolemaansa; vastaukseksi sivalsin häntä raipalla
kasvoihin. Mutta en suinkaan varmasti usko menetelleeni viisaasti.
Näin unta toissa yönä — Mutta jääköön se silleen! Kun sattuu niin,
että jossakin valtiossa on mies, josta kansa pitää enemmän kuin
hallitsijastaan, ja kun tällä miehellä sattuu olemaan yhtä hyvä veri
ja yhtä ylhäinen syntyperä kuin sinulla, tulee hänestä valtaistuimella
istuvan hallitsijan vaara. Minun tuskin tarvitsee muistuttaa sinua",
lisäsi hän, kaameasti hymyillen, "siitä, miten Borgiat menettelevät
sellaisiin yksilöihin nähden, eikä minun tarvitse huomauttaa, että
Sforza saattaa pitää sopivana jäljitellä heidän perin päättäviä
varovaisuustoimenpiteitään. Sforzan suvusta ei vielä ole syntynyt
hupakkoja, enkä minä osoittaudu ensimmäiseksi sellaiseksi luovuttamalla
jollekulle toiselle sellaista valtaa, että hän voisi muuttua
käskijäkseni. Oivallathan, kiltti serkkuni, kuinka läpikuultavia
tarkoituksesi ovat minun silmissäni. Olen tarkkanäköinen, Franceschino,
tarkkanäköinen!" Hän naputti nenäänsä ja hihitti pahanilkisen
tyytyväisenä terävään käsityskykyynsä.

Francesco silmäili häntä kivettyneen halveksivasti. Hän olisi saattanut
vastata, että Babbianon herttuakunnan hän olisi voinut ottaa milloin
vain haluaisi. Hän olisi saattanut sanoa sen Gian Marialle ja uhmailla.
Mutta hän esiintyi verkkaisemmin kuin tämä sellaisen suvun jäsen, josta
ei syntynyt hupakkoja.

"Tunnetko siis minua niin huonosti, Gian Maria", virkkoi hän varsin
katkerasti, "että luulet minun halajavan tätä tyhjää herttuallista
prameutta, johon sinä olet niin pelokkaan kiihkeästi takertunut?
Sanon sinulle, mies, että pidän enemmän vapaudestani kuin hallitsijan
valtaistuimesta. Mutta voiman tuhlausta on puhua sinulle. Jonakin
päivänä, sittenkun kruunusi on sinulta riistetty ja Borgian ahnas kita
on nielaissut valtasi, sinä kuitenkin muistat tarjoustani, joka olisi
saattanut pelastaa sinut, mutta jonka sinä loukkaavasti hylkäsit samoin
kuin olet hylännyt vanhempien neuvonantajiesi kehoituksen."

Gian Maria kohautti lihavia hartioitaan.

"Jos tällä kehoituksella tarkoitat sitä, että minun pitäisi ottaa
Guidobaldon veljentytär puolisokseni, voit rauhoittaa isänmaallista
sieluasi. Olen suostunut tähän liittoon. Ja nyt", päätti hän,
päästäen taaskin hornamaisen hihityksensä, "oivallat, kuinka vähä
minun tarvitsee pelätä tätä paavi Aleksanterin hirveätä poikaa. Kun
olen liitossa Urbinon ja muiden sen kanssa ystävyyssuhteissa olevien
valtioiden kanssa, saatan uhmailla Caesar Borgian valtaa. Nukun yöni
rauhallisesti kauniin nuorikkoni vieressä, hänen setänsä armeijoitten
suomassa turvassa, vähääkään tarvitsematta sitä apua, jonka uljas
serkkuni minulle antaisi ylipäällikkönäni."

Aquilan kreivin kasvoilla muuttui väri, ja herttuan epäluuloinen
silmä oli yhtä kerkeä huomaamaan sen kuin hän itse selittämään
sen merkityksen väärin. Juhlallisesti hän päätti pitää silmällä
kärkästä serkkuaan, joka niin alttiisti tarjoutui kantamaan hänen
päällikkölippuaan.

"Onnittelen sinua ainakin", virkkoi Francesco vakavasti, "sen askelen
viisauden tähden. Jos olisin tiennyt siitä, en olisi vaivannut sinua
esittämällä muita ehdotuksia valtakuntasi turvaamiseksi. Mutta saanko
tiedustaa sinulta. Gian Maria, mikä on saanut sinut hyväksymään
sellaisen menettelyn, jota noudattamasta sinä tähän saakka olet niin
itsepintaisesti kieltäytynyt?"

Herttua kohautti olkapäitään.

"Minua kiusattiin niin", valitti hän virnistäen, "että lopulta
suostuin. Jaksoin vastustaa Lodia ja niitä muita, mutta kun äitini
liittyi heihin rukouksineen tekisi mieleni sanoa komennuksineen ja
uudelleen huomautti minulle minua uhkaavasta vaarasta, annoin perään.
Täytyyhän miehen joka tapauksessa mennä naimisiin. Ja koska minun
asemassani olevan henkilön ei tarvitse sallia avioliittonsa liian
raskaasti painaa häntä, päätin suostua siihen turvallisuuden ja rauhan
vuoksi."

Koska Aquilan kreivin pyrkimyksenä oli Babbianon pelastaminen, olisi
hänen pitänyt riemuita Gian Marian viisaasta päätöksestä, eikä minkään
muun seikan olisi pitänyt häiritä niin valtavaa tunnetta kuin tämän
hänen ilonsa olisi pitänyt olla. Mutta kun hän myöhemmin poistui
serkkunsa luota, oli kuitenkin ainoa hänen rinnassaan liikkuva tunne
syvä ja katkera harmi kohtaloa vastaan, joka halusi sellaista, ja
siihen sekaantui suruista sääliä tyttöä kohtaan, jonka piti tulla hänen
serkkunsa puolisoksi, sekä äityvää vihaa serkkua kohtaan, joka pakotti
hänet säälimään tyttöä.




KUUDES LUKU

Lemmenkaihoinen herttua


Eräästä Babbianon palatsin ikkunasta tarkkaili Aquilan herra alhaalla
pihalla vallitsevaa hyörinää, ja hänen vierellään seisoi Fanfulla degli
Arcipreti, jonka hän oli kutsunut Perugiasta, vakuuttaen, ettei häntä
nyt Masuccion kuoltua uhannut mikään vaara.

Oli kulunut viikko siitä keskustelusta, jonka aikana Gian Maria oli
ilmaissut aikeensa serkulleen, ja hänen korkeutensa valmistautui nyt
lähtemään Urbinoon suorittaakseen loppuun ilveilynsä ja kosiakseen
neiti Valentinaa. Se selitti, minkä vuoksi alhaalla nelikulmiossa
palvelijat ja hovipojat kiitelivät edestakaisin, sotilaat komeilivat
ja hevoset sekä muulit tömistelivät jalkojaan. Francesco katseli
näkyä, hymyillen hieman katkerasti, hänen kumppaninsa taas erittäin
tyytyväisesti.

"Taivaalle kiitos siitä, että hänen korkeutensa on vihdoinkin oppinut
tajuamaan velvollisuutensa!" huomautti hovimies.

"Olen usein sattunut", sanoi Francesco välittämättä kumppaninsa
sanoista, "äkäilemään kohtalottarille siitä, että ne ovat tuoneet minut
tähän maailmaan kreiviksi. Mutta tulevaisuudessa kiitän heitä siitä,
sillä tajuan, kuinka paljoa pahemmin olisi saattanut olla — olisin
saattanut syntyä ruhtinaaksi, ja minulla olisi voinut olla herttuakunta
hallittavanani. Olisin saattanut olla samanlainen kuin tuo poloinen
ihminen, serkkuni, jonka elämä on pelkkää prameilua tyyten vailla
todellista arvokkuutta, pelkkää huvittelua ilman kaikkea todellista
iloa — raukkaudeton, yksinäinen ja turha."

"Mutta", huudahti hämmästynyt Fanfulla, "varmasti on siinä
vastapainoksi hyviäkin puolia?"

"Näettehän tuon hyörinän. Tiedätte, mitä se merkitsee. Mitä saattaa
olla sen vastapainoksi?"

"Se kysymys pitäisi viimeiseksi teidän esittää, herra kreivi. Olette
nähnyt Guidobaldon veljentyttären ja voitteko hänet nähtyänne vielä
tiedustaa, mitä hyviä puolia tämä avioliitto tarjoaa Gian Marialle?"

"Ettekö siis ymmärrä?" vastasi Aquila, hymyillen väsyneesti. "Ettekö
oivalla, kuinka surkeata se on? Eikö mitään merkitse se, että kaksi
valtiota huomattuaan tämän avioliiton molemmin puolin edulliseksi on
päättänyt sen solmittavaksi ja että samalla pääosain esittäjillä —
saattaisin melkein nimittää heitä uhreiksi — ei ole itsellään lainkaan
valitsemisen tilaisuutta. Gian Maria sopeutuu siihen alistuvasti.
Hän on valmis vakuuttamaan aina tietäneensä, että hänen kerran
täytyy mennä naimisiin ja parhaansa mukaan koettaa saada poika. Hän
vastusti sangen kauan tätä liittoa, mutta kun nyt välttämättömyys
pakottaa häntä, huolehtii hän siitä jotensakin samalla tavoin kuin hän
huolehtisi mistä muusta valtiollisesta asiasta tahansa — kruunauksesta,
juhlasta tai tanssiaisista. Vieläkö ihmetellette sitä, etten voinut
ottaa vastaan Babbianon valtaistuinta, kun sitä minulle tarjottiin?
Sanon teille, Fanfulla, että jos nykyisin olisin serkkuni housuissa,
hylkäisin kruunun ja purppuravaipan kenelle hyvänsä niitä haluavalle,
ennenkuin ne pusertaisivat minusta elämän ja tekisivät minusta surkean
nuken. Mieluummin kuin sietäisin moista elämän irvikuvaa olisin
talonpoika tai renki; muokkaisin maata ja viettäisin vaatimatonta
elämää, mutta viettäisin sitä omalla tavallani ja kiittäisin Jumalaa
sen vapaudesta; valitsisin itse omat kumppanini; eläisin, miten
haluaisin ja missä haluaisin, ja kuolisin, milloin Jumala sen hyväksi
näkisi, siinä tiedossa, ettei elämäni ole ollut aivan hedelmätön.
Entä se tyttö-rukka, Fanfulla! Ajatelkaahan häntä! Hänet liitetään
rakkaudettomassa avioliitossa tuollaiseen karkeaan, tunteettomaan
tomppeliin kuin Gian Maria on. Ettekö lainkaan sääli häntä?"

Fanfulla huokasi otsa rypyssä.

"En ole niin tylsä, etten oivaltaisi minkä tähden järkeilette tällä
tavoin nyt", virkkoi hän. "Nämä ajatukset ovat heränneet mielessänne
sen jälkeen, kun näitte tytön."

Francesco huoahti syvään.

"Kukapa tietää?" vastasi hän kaihoisesti. "Niinä muutamina minuutteina,
jotka puhelimme keskenämme, hän kenties iski minuun paljoa syvemmän
haavan kuin se oli, jota hän niin laupiaasti koetti hoitaa."

Kaikesta tästä huolimatta oli se, mitä Aquilan herra puhui
suunnitellusta liitosta, jossakin määrin oikeutettua, mutta
väittäessään, ettei pääosien esittäjillä olisi tilaisuutta itse valita
puolestaan, hän sanoi liian paljon. Sellaisen tilaisuuden he saivat.
Se tapahtui Urbinossa kolme päivää myöhemmin, kun herttua ja Valentina
tuotiin toistensa seuraan tervetuliaisjuhlassa, jonka Guidobaldo
järjesti veljentyttärensä aiotulle puolisolle. Tytön loistava kauneus
oli Gian Marialle riemuisa yllätys ja sai hänet yhtä maltittomasti
haluamaan Valentinaa omakseen kuin hänen karkea rumuutensa teki hänet
vastenmieliseksi viimemainitun silmissä. Tyttö oli ollut vastahakoinen
tätä avioliittoa kohtaan siitä hetkestä saakka, jolloin siitä hänelle
mainittiin. Gian Marian näkeminen teki hänen kammonsa hänelle määrättyä
osaa kohtaan täydelliseksi, ja sydämessään hän juhlallisesti vannoi
mieluummin palaavansa Santa Sofian luostariin ja antautuvansa nunnaksi
kuin tulevansa Babbianon herttuattareksi.

Gian Maria istui juhlapöydässä Valentinan vieressä ja syömisen
häntä valtavasti innostavan väliajoilla kuiskutti tytön korvaan
kohteliaisuuksia, jotka puistattivat häntä ja panivat hänet
kalpenemaan. Kuta uutterammin herttua karkeaan ja kömpelöön tapaansa
koetti häntä miellyttää, sitä enemmän hänen onnistui työntää tyttöä
loitommaksi ja harmistuttaa häntä, kunnes hän vihdoin kaikesta
narrimaisuudestaan huolimatta johtui pitämään Valentinaa omituisen
kylmänä. Tästä hän pikapuolin lausui valittelunsa mahtavalle
ruhtinaalle, tytön sedälle. Mutta Guidobaldo laski pilaa hänen
tuskistaan.

"Pidättekö veljentytärtäni maalaistyttönä?" kysyi hän. "Haluaisitteko
hänen teennäisesti hymyilevän ja vääntelehtivän jokaisesta
lausumastanne imartelusta? Kun hän siis menee avioliittoon teidän
korkeutenne kanssa, mitä merkitsee muu?"

"Toivoisin hänen rakastavan minua hiukan", valitti Gian Maria typerästi.

Guidobaldo tarkasti häntä silmissään tutkimaton hymy, ja hänen
mieleensä lienee välähtänyt, että tämä karkeatekoinen, kalpeakasvoinen
herttua oli liian kunnianhimoinen.

"Epäilemättä hän sen tekee", vastasi hän, ja hänen sävynsä oli yhtä
tutkimaton kuin hänen katseensa. "Kun te vain kositte viehättävästi
ja lämpimästi, mikä nainen voisi vastustaa teidän korkeuttanne? Älkää
salliko neidolle sopivan kainouden sysätä teitä loitolle!"

Nämä Guidobaldon sanat lietsoivat häneen uutta rohkeutta. Eikä hän
koskaan myöhemminkään saattanut ajatella, että Valentinan kylmyys oli
mitään muuta kuin vaippa, jonkinlainen neitseellinen verho, jonka
taakse kainous vaati häntä piilottamaan sydämensä taipumukset. Kun
hän järkeili tällä tavoin ja kun hänellä sen tueksi oli ihmeellinen
typeryytensä, kävi niin, että kuta enemmän Valentina häntä kaihtoi
ja karttoi, sitä varmemmaksi muuttui hänen vakaumuksensa, että tyttö
piti hänestä; kuta pahemmin Valentina osoitti häntä kammoavansa, sitä
voimakkaammin se hänestä todisti, kuinka kalvava tytön tunne oli.
Menipä hän lopulta niin pitkälle, että ylisti ja piti arvossa tätä
Valentinan perin neitseellistä käyttäytymistä.

Järjestettiin ajo- ja haukkametsästyksiä, veneretkiä, juhlia,
huvinäytelmiä, tanssiaisia sekä kaikenkaltaisia muita kemuja, ja viikon
ajan meni Urbinossa kaikki hyvin. Sitten keskeytettiin juhliminen
yhtäkkiä kuin olisi tykinkuula osunut palatsiin. Se sanoma, että
Babbianossa oli Caesar Borgian lähettiläs tuomassa sanomia herraltaan,
vaikutti Gian Mariaan kylmän suihkun tavoin. Hän sai siitä tiedon
Fabrizio da Lodin lähettämässä kirjeessä, jossa viimemainittu rukoili
häntä palaamaan neuvotellakseen Valentinon täysivaltaisen edustajan
kanssa.

Enää hän ei välinpitämättömästi sivuuttanut häntä kaikkivoittavan
Borgian taholta uhkaavaa vaaraa eikä enää luullut neuvonantajansa
liioittelevan pelon syytä. Myöskin tämä Valentinon sanansaattajan
äkillinen saapuminen, joka sattui sellaisena aikana, että melkein
tuntui siltä kuin tekeillä oleva liitto Urbinon kanssa olisi
kannustanut Borgiaa toimimaan, ennenkuin liitto olisi solmittu, herätti
hänessä pahoja aavistuksia.

Eräässä hänen käytettäväkseen Urbinossa-vierailun aikana varatun
huoneiston ruhtinaallisessa kammiossa hän pohti tätä traagillista
uutista häntä seuranneiden kahden ylimyksen — Alvaro de Alvarin ja
Gismondo Santin kanssa — ja samalla kun he molemmat kehoittivat häntä
Lodin neuvon mukaisesti palaamaan heti, he myöskin neuvoivat häntä
järjestämään kihlauksensa ennen lähtöä.

"Laittakaa asia lopulliseen kuntoon heti, teidän korkeutenne!" virkkoi
Santi. "Silloin palaatte Babbianoon hyvin aseistettuna kohdataksenne
Valentino-herttuan sanansaattajan."

Kerkeästi hyväksyttyään tämän neuvon Gian Maria lähti tapaamaan
Guidobaldoa ja esitti tälle ehdotuksensa sekä saapuneen tiedon, joka
oli hänen osoittamansa kiireen syy. Guidobaldo kuunteli vakavasti.
Tavallaan uutinen koski häneenkin, sillä hän pelkäsi Caesar Borgian
valtaa yhtä paljon kuin kukaan muu ihminen Italiassa, ja senvuoksi hän
oli sitäkin valmiimpi jouduttamaan liittoa, joka toisi vielä yhden
naapurivaltion hänen suunnittelemaansa voimakkaaseen kokoomukseen.

"Kaikki käy toivomustenne mukaan", vastasi Urbinon armollinen
hallitsija, "ja kihlaus julkaistaan tänään, joten voitte viedä siitä
tiedon Valentinon sanansaattajalle. Kuultuanne hänen sanomansa antakaa
hänelle niin uhmaava tai niin varovainen vastaus kuin parhaaksi
katsotte. Sitten palatkaa kymmenen päivän kuluessa Urbinoon, ja silloin
on kaikki valmiina häitä varten. Mutta ennen kaikkea menkää puhumaan
asiasta Monna Valentinalle!"

Varmana menestyksestään Gian Maria totteli isäntäänsä ja lähti etsimään
neitoa. Saavuttuaan tytön etuhuoneeseen hän lähetti siellä vetelehtivän
hovipojan kunnioittavasti pyytämään Valentinaa suomaan hänelle puhelun.

Nuorukaisen mennessä ovesta viereiseen huoneeseen Gian Maria kuuli
hetkisen aikana harvinaisen kauniin miesäänen huilun säestyksellä
laulavan rakkauslaulua.

    "Una donna piu bella assai che 'l sole..."

kuuluivat Petrarcan sanat, ja hän kuuli niiden jatkon vieläkin,
vaikka vaimennettuna, minuutin tai parin aikana, sittenkun poika
oli poistunut. Sitten laulu äkkiä taukosi, ja seurasi äänettömyys,
jonka loputtua hovipoika palasi. Kohottaen sinisen ja kullan kirjavaa
oviverhoa hän pyysi Gian Mariaa astumaan sisälle.

Huone kertoi kaunopuheisesti Montefeltron varallisuudesta ja
hienostumisesta kullan ja ultramarinin kirjavasta, holvatusta, hienojen
puu-upotuksien muodostaman, kaiverretun reunuksen koristamasta
laipiosta sen alla riippuviin, arvaamattoman kallisarvoisiin
seinäverhoihin saakka. Tulipunaisen rukousjakkaran yläpuolella
riippui ristiinnaulitun kuva, kuuluisan ferraralaisen Anichinon hieno
mestariteos. Sen takana oli kirjoituspöytä, jolla oli kristallipeili
ja joitakuita ihania muranolaisia lasiteoksia. Lisäksi oli huoneessa
Mantegnan maalaus, joitakuita kallisarvoisia kameoita ja hienoja
emaljiteoksia, runsaasti kirjoja, harppulauta, jota vaaleatukkainen
hovipoika silmäili tarkastelevasta, ja oikealla puolella olevan ikkunan
ääressä seisoi hyvin kaunis harppu, jonka Guidobaldo oli ostanut
veljentyttärelleen Venetsiasta.

Tässä Valentinan valiohuoneessa herttua tapasi hänet hänen
hovinaistensa, Peppe-narrin, parin hovipojan ja puolenkymmenen hänen
isänsä hoviin kuuluvan herrasmiehen ympäröimänä. Yksi viimemainituista
sama Gonzaga, joka oli saattanut Valentinaa Santa Sofian luostarista
— istui matalalla tuolilla puettuna perin loistavaan, valkeaan
silkkiasuun sekä upeasti kirjailtuihin liiveihin ja ihokkaaseen,
huolimattomasti hypistellen sylissään olevaa luuttua, mistä Gian Maria
päätteli juuri hänen äänensä kantautuneen etuhuoneeseen.

Herttuan saapuessa nousivat he kaikki paitsi Valentinaa ja ottivat
hänet vastaan juhlallisesti, mikä jonkun verran jäähdytti hänen
kiihkoaan. Hän astui eteenpäin, pysähtyi sitten kömpelösti ja samalla
tavoin lausui pyynnön, että hän saisi puhua Valentinan kanssa kahden
kesken. Väsyneen pitkämielisesti neito lähetti pois hoviväkensä, ja
Gian Maria odotti seisoallaan, kunnes heistä viimeinen oli mennyt
korkeasta lasiovesta viehättävälle pengermälle, jossa marmorinen
suihkukaivo säihkyi ja välkkyi vihreän aukeaman keskellä. "Armollinen
neiti", alkoi Gian Maria, sittenkun he vihdoin olivat kahden kesken,
"olen saanut Babbianosta tietoja, jotka vaativat minua heti palaamaan
sinne". Ja hän astui vielä yhden askeleen lähemmäksi tyttöä.

Hän oli tosiaankin hidasjärkinen mies tai sitten liiaksi narrimaisuuden
sokaisema nähdäkseen ja tulkitakseen oikein äkillisen välähdyksen
Valentinan silmissä ja tytön kasvoille äkkiä leviävän, epäilemättömän
huojennuksen ilmeen.

"Teidän korkeutenne", vastasi Valentina hiljaa ja rauhallisesti,
"olemme pahoillamme teidän lähdöstänne".

Kuinka tomppelimainen herttua! Sokea, karkea ja perin narrimainen
kosija! Oliko hän syntynyt ja kasvanut hoveissa ja olivatko hänen
korvansa perehtyneet sanoihin, jotka eivät merkinneet mitään, jotka
olivat vain tyhjää kaikua siitä, mitä olisi pitänyt tarkoittaa; oliko
hän niin perehtymätön kohteliaisuuksiin, joissa sydämellä ei ollut
lainkaan osaa, että nuo Valentinan sanat saivat hänet lankeamaan
polvilleen neidon eteen ja muuttumaan mitä harmittavimmanlaatuiseksi,
moukkamaiseksi rakastajaksi?

"Niinkö?" sopersi hän katseensa käydessä kovin lemmenkaihoiseksi.
"Oletteko tosiaankin pahoillanne?" Tyttö ponnahti äkkiä pystyyn.

"Pyydän teidän korkeuttanne nousemaan ylös", käski hän kylmästi,
mutta hänen kylmyytensä muuttui nopeasti levottomuudeksi, kun hänen
ponnistuksensa hänen yrittäessään irroittaa kättänsä osoittautuivat
turhiksi. Sillä hänen rimpuilustaan huolimatta Gian Maria pysyi
vankkana. Tämä oli pelkkää ujoutta, vakuutti hän itselleen, pelkkää
neitseellistä juonittelua, jota hänen täytyi sietää, kunnes hän
nujertaisi sen ikiajoiksi.

"Teidän korkeutenne, rukoilen teitä!" jatkoi Valentina. "Ajatelkaa,
missä olette kuka olette!"

"Pysyn tässä tuomiopäivään saakka", vastasi herttua osoittaen
omituista huumorin, kiihkon ja hurjuuden sekoilusta, "jollette suostu
kuuntelemaan minua".

"Olen valmis kuuntelemaan, teidän korkeutenne", lupasi Valentina
peittelemättä vastenmielisyyttään, jota toinen ei ollut kyllin älykäs
tajuamaan. "Mutta ei ole välttämätöntä, että pidätte kiinni kättäni,
eikä sopivaa, että olette polvillanne."

"Eikö sopivaa?" huudahti Gian Maria. "Neiti, te ette käsitä minua
oikein. Eikö meidän kaikkien olemmepa ruhtinaita tai renkejä — ole
sopivaa joskus olla polvillamme?"

"Rukoillessanne, teidän korkeutenne, se kyllä on perin sopivaa."

"Eikö sitten mies ole rukoilemassa kosiessaan? Onko koko maailmassa
sopivampaa alttaria kuin hänen sydämensä valitun jalat?"

"Päästäkää minut irti!" komensi tyttö, yhä ponnistellen. "Teidän
korkeutenne käy väsyttäväksi ja naurettavaksi."

"Naurettavaksi?"

Gian Marian iso, aistillinen suu loksahti auki. Hänen kalpeat poskensa
muuttuivat täplikkäiksi, ja hänen pienet silmänsä suuntautuivat
ylöspäin, samalla kun niiden julma sininen väri välähti kovin ilkeästi.
Hetkisen hän pysyi paikallaan; sitten hän nousi seisomaan. Hän hellitti
Valentinan kädet, kuten tyttö oli pyytänyt, mutta tarttui sensijaan
hänen käsivarsiinsa, mikä oli vieläkin pahempi.

"Valentina", lausui hän, eikä hänen äänensä suinkaan ollut rauhallinen,
"minkä tähden kohtelette minua näin tylysti?"

"Enhän kohtelekaan", vastasi tyttö väsyneesti, vavahtaen ja vetäytyen
kauemmaksi kalpeista kasvoista, jotka olivat niin likellä hänen omiaan
ja herättivät hänessä voittamatonta kammoa. "En haluaisi teidän
korkeutenne näyttävän narrimaiselta, ettekä aavista, kuinka —"

"Aavistatteko te, kuinka syvästi, kuinka intohimoisesti rakastan
teitä?" keskeytti toinen otteensa tiukentuessa.

"Teidän korkeutenne, minun koskee!"

"Eikö minuun sitten koske?" ärähti herttua. "Mitä merkitsee puserrus
käsivarteen verrattuna niihin haavoihin, joita silmänne minuun
sivaltavat? Ettekö —"

Tyttö oli kiskoutunut irti hänen otteestaan ja ponnahtanut lasiovelle,
josta hänen seuralaisensa olivat poistuneet.

"Valentina!" kiljaisi herttua syöksyessään hänen jälkeensä, ja
se muistutti pikemminkin pedon karjaisua kuin rakastuneen miehen
huudahdusta. Hän sai tytön kiinni ja kiskoi hänet liikoja kursailematta
takaisin huoneeseen.

Silloin Valentinassa piillyt kammo, halveksuminen ja harmi nousivat
aseisiin. Hän ei ollut koskaan kuullut kerrottavan, että hänen
asemassaan olevaa naista olisi kohdeltu tällä tavoin. Hän kammosi Gian
Mariaa, mutta oli säästänyt häneltä nöyryytyksen kuulla sen hänen
omilta huuliltaan ja oli aikonut kamppailla vapaudestaan setänsä
kanssa. Mutta koska Gian Maria nyt kohteli häntä, ikäänkuin hän olisi
ollut palvelustyttö, koska herttua ei näyttänyt tietävän mitään
hänelle kuuluvasta kunnioituksesta eikä sellaisten ihmisten hienosta
käytöksestä, joiden syntyperä ja kasvatus olivat hyvät, ei hän enää
suvaitsisi Gian Marian inhoittavaa armastelua. Koska viimemainittu
halusi jatkaa kosiskeluaan ilveilijän tavoin, lupasi Urbinon
ylpeäluontoinen tytär kohdella häntä samalla tavalla.

Hän kiskaisihe toisen kerran irti miehen otteesta ja sivalsi hänen
herttualliseen poskeensa navakan sivalluksen, joka — niin yllättävä se
hänestä oli — melkein sai hänet kellahtamaan selälleen.

"Madonna!" huohotti hän. "Tällainen häväistys minulle!"

"Entä minkälaisia loukkauksia on minun pitänyt kärsiä teidän
käsissänne?" tokaisi tyttö katseessaan niin raju ilme, että toinen
peräytyi. Ja kun Valentina nyt seisoi suorana hänen edessään vihan
kauniina ruumiillistumana, ei Gian Maria tiennyt, rakastiko vai
pelkäsikö hän tyttöä enemmän, mutta häntä kannusti voimakas halu saada
Valentina omakseen ja kesyttää hänet.

"Olenko minä sotaväkenne leirilutka", kysyi Valentina vimmastuneena,
"kun kohtelette minua niin? Ettekö muista, että olen Guidobaldon
veljentytär, Rovere-suvun nainen ja etten syntymästäni saakka ole
saanut osakseni mitään muuta kuin kunnioitusta kaikilta miehiltä, olipa
heidän syntyperänsä vaikka kuinka korkea? Että minulla syntyperäni
nojalla on siihen oikeus? Täytyykö minun suoraan sanoa teille, hyvä
herra, että vaikka olette syntynyt valtaistuimelle, on käytöksenne
tallirengin? Ja täytyykö minun sanoa teille, jotta sen tajuaisitte,
ettei ainoakaan mies, joka ei omilta huuliltani ole saanut siihen
oikeutta, saa käydä minuun käsiksi, kuten te olette tehnyt?"

Hänen silmänsä säihkyivät, hänen äänensä kohosi, ja myrsky äityi; ja
se pudisteli ja tärisytti Gian Mariaa niin pahasti, ettei hän osannut
muuta kuin nöyrästi anoa anteeksi.

"Mitäpä merkitsee se, että olen herttua", puolustihe Gian Maria
arkaillen, "koska minusta on tullut rakastunut mies? Mikä sitten
herttua on? Hän on vain mies, ja samoin kuin hänen halvimman
alamaisensa täytyy hänenkin rakkautensa purkautua ilmoille. Tunteeko
rakkaus arvoerotuksia?"

Neito siirtyi jälleen lasiovea kohti, ja siitä huolimatta, ettei
herttua rohjennut enää toistamiseen pidättää häntä väkisin, koetti hän
tehdä sen sanoilla.

"Madonna", huudahti hän, "rukoilen teitä kuuntelemaan minua. Tunnin
kuluttua olen satulassa matkalla Babbianoon."

"Se, hyvä herra", vastasi tyttö, "on paras uutinen, mitä olen kuullut
tulonne jälkeen". Ja odottamatta miehen vastausta hän astui avoimesta
lasiovesta pengermälle.

Sekunnin ajan Gian Maria empi kiukkuisen nöyryytyksen tunteen
tukahduttaessa hänen järkeään. Sitten hän lähti Valentinan jälkeen;
mutta hänen saavuttuaan ovelle ilmestyi hänen eteensä äkkiä Peppen
pieni, kyssäselkäinen hahmo kellojen kilistessä ja pilkallisen
virnistyksen valaistessa narrin kasvoja.

"Pois tieltä, narri!" ärähti äkäinen herttua. Mutta punaisen ja mustan
kirjavaan kaapuun puettu kummallinen olento pysyi paikallaan.

"Jos etsitte madonna Valentinaa", huomautti hän, "näette hänet tuolla".

Ja kun Gian Maria katsoi Peppen laihan sormen osoittamaan
suuntaan, näki hän tytön jälleen menneen hovineitojensa seuraan ja
puhumistilaisuuden siten häneltä loppuneen. Hän käänsi selkänsä
ilveilijälle ja marssi mahtipontisesti ovelle, josta hän oli alunperin
tullut huoneeseen. Peppelle olisi ollut hyvä, jos hän olisi sallinut
herttuan mennä. Mutta narri, joka rakasti emäntäänsä hellästi ja
jolla oli paljon uskollisen koiran vaistoja, joka rakasti, jos hänen
emäntänsä rakasti, ja vihasi, jos hänen emäntänsä vihasi, ei malttanut
hillitä haluaan lähettää pistosanoja poistuvan hahmon jälkeen ja iskeä
vielä haavan herttuan pahasti runneltuun sisuun.

"Huomaatte, että madonnan sydämeen vievä tie on hankala, teidän
korkeutenne", huusi hän Gian Marian jälkeen. "Kun viisautenne on sokea,
olkoon sen apuna hulluttelun terävä silmä."

Herttua seisahtui. Paremmin arvonsa tunteva mies ei olisi välittänyt
mitään narrin salakavalasta kielestä. Mutta arvokkuus ja Gian Maria
olivat vieraita toisilleen. Hän kääntyi ja silmäili olentoa, joka nyt
seurasi häntä huoneeseen.

"Sinulla on tietoja myytäväksi", tokaisi hän halveksivasti.

"Tietoja minulla on ‒ suunnaton varasto ‒ mutta ei myytäväksi, herra
herttua. Ne tiedot, jotka ovat teille tärkeät, tarjoan teille, jos
sitä pyydätte, vaatimatta siitä mitään muuta kuin ilon nähdä teidän
hymyilevän."

"Anna tulla!" käski herttua höllittämättä velttoja kasvojaan tiukkaavaa
tuikeutta.

Peppe kumarsi.

"Olisi helppo asia, mitä korkein ja mahtavin herra, voittaa madonnan
rakkaus, jos —" Hän keskeytti lauseensa draamallisesti.

"Niin, niin. _E dunque?_ Jos —?"

"Jos teillä olisi erään tuntemani henkilön ylevät piirteet, komea
vartalo, kaunismuotoiset raajat, kohtelias puhetapa ja ruhtinaallinen
käytös."

"Lasketko minusta pilkkaa?" tiedusti herttua epäillen.

"Oi, en, teidän korkeutenne! Selitän vain, miten emäntäni mahdollisesti
johtuisi rakastamaan teitä. Jos teillä olisi sen henkilön loistavat
ominaisuudet, josta puhun ja josta hän haaveilee, saattaisi se käydä
helposti. Mutta koska Jumala on muovannut teidät sellaiseksi kuin
olette karkeapiirteiseksi, lihavaksi, kitukasvuiseksi, kömpelöksi —"

Karjaisten syöksähti raivostunut herttua hänen kimppuunsa. Mutta narri
oli yhtä ketteräjalkainen kuin kerkeäkielinen, vältti herttuan lihavien
käsien otteen, hypähti lasiovesta ja juoksi emäntänsä hameiden suojaan.




SEITSEMÄS LUKU

Juonitteleva Gonzaga


Olisipa totisesti ollut Peppelle hyvä, jos hän olisi hillinnyt
pahanilkistä tuultansa ja pitänyt aisoissa ivailevaa puhettaan, joka
oli ollut kuin etikkaa Gian Marian haavoille, Kun näet Gian Maria
oli loukkaantunut, oli hänen tapansa olla kostonhimoinen, ja tässä
tapauksessa hän oli vieläkin pahempi.

Hänen mielessään pälvi muisto narrin sanoista ja siitä vihjauksesta,
että Valentinan sydämessä väikkyi jonkun toisen miehen kuva. Kun
hyljeksitty herttua nyt omalla karkealla tavallaan ja niin, kuin
hän rakkauden ymmärsi, rakasti Valentinaa, kävi hän raivoisan
mustasukkaiseksi sille toiselle miehelle, jonka olemassaolosta Peppe
oli vihjannut. Tämä tuntematon oli hänen ja Valentinan välisen polun
telkeenä, ja Gian Marian mieleen välähti, että yksinkertaisin keino
polun aukaisemiseksi oli esteen raivaaminen pois tieltä. Mutta sitä
ennen hänen oli saatava se selville, ja siinä, mietti hän julmasti
hymyillen, saattoi narri auttaa häntä tahtoen tai tahtomattaan.

Hän palasi omaan huoneistoonsa, ja sillä aikaa kun hänen lähtöään
valmistettiin, käski hän Alvaron kutsua luoksensa Martin Armstadtin —
hänen henkivartiostonsa päällikön. Viimemainitulle hän antoi lyhyet ja
salaiset määräykset.

"Valitkaa neljä miestä ja jääkää Urbinoon minun lähdettyäni. Ottakaa
selville, missä Peppe, narri, liikkuu! Vangitkaa hänet ja tuokaa hänet
jäljessäni! Pitäkää huoli siitä, että teette sen varovasti, älkääkä
salliko kenessäkään herätä vähääkään epäluuloja tehtävästänne!"

Salamurhaaja — hän ei ollut paljoakaan parempi siitä huolimatta, että
hän komensi Babbianon herttuan henkivartiostoa — kumarsi ja vastasi
ulkomaalaisella kurkkuäänellään, että hänen korkeutensa määräyksiä
toteltaisiin.

Senjälkeen Gian Maria valmistautui lähtemään. Hän sanoi jäähyväiset
Guidobaldolle, luvaten palata muutamien päivien kuluttua häitä varten
ja jättäen isäntänsä mieleen sen vaikutelman, että hänen ja Valentinan
välinen keskustelu oli ollut tyyten toisenlainen kuin se todellisesti
oli ollut.

Juuri Valentinalta itseltään sai Guidobaldo Gian Marian poistuttua
tietää, millainen se keskustelu oli oikeastaan ollut ja mitä hänen
veljentyttärensä ja vieraansa välillä oli tapahtunut. Valentina tapasi
hänet työhuoneestaan, johon hän oli vetäytynyt hänen ruumistaan jo
kalvavan luuvalon pahanhengen ajamana, sillä usein se pakotti hänet
joksikin aikaa eristäytymään hovistaan. Valentinan saapuessa hän
loikoi leposohvalla, koettaen kuluttaa aikaansa lukemalla Piccininon
suorasanaisia teoksia. Hän oli komea mies, erinomaisen kaunismuotoinen,
tuskin kolmikymmenvuotias. Hänen kasvonsa olivat kalpeat, hänen
silmiensä ympärillä oli tummat ympyrät, ja hänen voimakkaan suunsa
seuduilla oli tuskien uurtamia juovia.

Tytön saapuessa hän nousi istumaan, laski kirjansa vieressään olevalle
pöydälle ja kuunteli toisen vihaisia valituksia.

Aluksi kohtelias Montefeltro oli taipuvainen suuttumaan saatuaan
tietää, kuinka karkeasti Gian Maria oli käyttäytynyt. Mutta pian hän
hymyili.

"Kun puhutaan suu puhtaaksi, en minä näe tässä kovinkaan suurta
harmistumisen syytä", vakuutti hän. "Myönnän siitä ehkä puuttuvan sitä
muodollisuutta, jota herttuan asemassa olevan miehen pitäisi osoittaa
puhutellessaan sinun asemassasi olevaa naista. Mutta koska hän menee
naimisiin sinun kanssasi ja pian meneekin, miksi vihastua siitä, että
hän pyrkii suorittamaan kosintansa minkä tahansa muun miehen tapaan?"

"Olen siis puhunut turhaan", vastasi Valentina uhmaavasti, "ja minua on
ymmärretty väärin. Minä en aio mennä avioliittoon tämän herttuallisen
tolvanan kanssa, jonka te olette valinnut puolisokseni."

Guidobaldo tuijotti häneen kulmakarvat kohotettuina ja ihmettelevä
ilme hienoissa silmissään. Sitten hän kohautti olkapäitänsä
hieman väsyneesti. Tämä komea ja rakastettu Guidobaldo oli hyvin
ruhtinasmainen, niin harjaantunut ruhtinaallisiin tapoihin, että hän
joskus unohti olevansa ihminen.

"Annamme paljon anteeksi nuoruuden kiihkolle", sanoi hän hyvin
kylmästi. "Mutta meidän jokaisen sietämiskyvyllä on rajansa. Setänäsi
ja hallitsijanasi vaadin sinulta kaksin kerroin velvollisuudentuntoa,
ja sinun on osoitettava kaksinkertaista kuuliaisuutta toivomuksilleni.
Kaksinkertaisen arvovaltani nojalla olen käskenyt sinua menemään
naimisiin Gian Marian kanssa."

Valentina unohti tyyten olevansa prinsessa ja oli pelkkä nainen
vastatessaan torjuvasti:

"Mutta, teidän korkeutenne, minä en rakasta häntä."

Kärsimättömyyden häive lehahti herttuan yleville kasvoille.

"En muista", vastasi hän väsyneesti, "rakastaneeni tätiäsi. Mutta
kuitenkin menimme avioliittoon ja tottumuksen nojalla opimme
rakastamaan toisiamme ja olemaan onnelliset".

"Saatan ymmärtää, että monna Elizabetta johtui rakastamaan teitä",
myönsi Valentina. "Te ette ole samanlainen kuin Gian Maria. Te ette
ollut lihava ja ruma, typerä ja julma, kuten hän on."

Tämä vetoomus olisi saattanut löytää tiensä miehen sydämeen hänen
turhamaisuutensa aina avoimen uoman kautta.

Mutta niin ei käynyt Guidobaldolle. Hän vain ravisti päätänsä.

"Tästä asiasta en tahdo väitellä. Se olisi arvotonta meille
kummallekin. Ruhtinaat, rakas lapsi, eivät ole samanlaisia kuin
tavalliset ihmiset."

"Missä suhteessa he niistä eroavat?" säväytti tyttö takaisin. "Eikö
heidän ole nälkä ja jano samoin kuin tavallisten ihmisten? Eivätkö
heitä vaivaa samat sairaudet, eivätkö he koe samoja riemuja? Eivätkö
he synny ja kuole ihan samoin kuin tavalliset ihmiset? Mikä siis on
se erotus, joka estää heitä menemästä naimisiin tavallisten ihmisten
tavoin?"

Guidobaldo heilautti kätensä taivasta kohti, ja hänen silmistään
kuvastui tyrmistystä, jota selvästi oli mahdoton sanoin lausua. Eleen
rajuus puristi hänen huuliltaan tuskaisen ähkäisyn. Vihdoin saatuaan
sen hillityksi hän virkkoi:

"Erotus on se, ettei heidän elämänsä ole heidän omansa ja etteivät
he saa käyttää sitä mielensä mukaan. He kuuluvat sille valtiolle,
jota hallitsemaan he ovat syntyneet, eikä se ole missään muussa niin
tärkeä kuin heidän avioliitoissaan. Heidän tulee solmia sellaisia
liittoja, jotka koituvat heidän kansansa hyväksi." Valetina keikautti
kastanjanruskeata päätänsä, mutta hellittämättä hänen setänsä jatkoi
kylmään, muodolliseen sävyyn samanlaiseen sävyyn kuin hän olisi puhunut
sotaväkensä päälliköille: "Tässä tapauksessa meitä Babbianoa ja Urbinoa
uhkaa yhteinen vihollinen. Ja erikseen emme kumpikaan jaksa vastustaa
häntä, mutta yhdessä me pystymme hänet nujertamaan. Senvuoksi tämä
liitto on tarpeellinen — ehdottoman välttämätön."

"Minä en käsitä tätä välttämättömyyttä", vastasi Valentina uhmaa
uhkuvalla äänellä. "Jos sellainen liitto, josta puhutte, on suotava,
niin miksi sitä ei voida tehdä puhtaasti poliittiseksi — esimerkiksi
sellaiseksi kuin se on, joka nyt. sitoo Perugian ja Camerinon teihin?
Miksi pitää minut sotkea tähän kysymykseen?"

"Vähäinen historian tuntemus antaisi sinulle vastauksen. Sellaisia
poliittisia liittoja tehdään joka päivä, ja niitä rikotaan joka
päivä, kun enemmän etua tarjoutuu toisella taholla. Mutta avioliiton
lujittamana muuttuu side, vaikka se pysyykin poliittisena, myöskin
verisiteeksi. Urbinon ja Babbianon tapauksessa on otettava huomioon
myöskin se, ettei minulla ole poikaa. Saattaisi hyvinkin käydä,
Valentina", jatkoi hän harkitsevan kylmästi, mikä kuohutti tytön
mieltä, "että teidän poikanne liittäisi nämä kaksi herttuakuntaa
vieläkin lujemmin toisiinsa. Aikanaan saattaisivat ne molemmat hänen
hallitseminaan yhtyä yhdeksi ainoaksi mahtavaksi valtioksi, joka
pystyisi menestyksellisesti kilpailemaan minkä italialaisen valtion
kanssa tahansa. Ja nyi jätä minut rauhaan, lapsi! Kuten näet, kalvavat
minua tuskat, ja kun laitani on tällainen ja tämä ilkeä tyrannini pitää
minua kynsissään, olen mieluimmin yksin."

Syntyi äänettömyys, ja samalla kun herttuan katse oli tähdätty
Valentinan silmiin, oli viimemainitun katse karttavasti suunnattu
lattiaan. Rypistys rumensi tytön valkeata otsaa, hänen huulensa
olivat yhteen puristetut, ja hänen kätensä olivat nyrkissä. Toisen
ruumiillisten vaivojen herättämä sääli taisteli hetkisen hänen omia
sielullisia tuskiaan kohtaan tuntemansa säälin kanssa. Vihdoin hän
keikautti kaunista päätänsä taaksepäin, ja sen liikkeen laatu oli
niskuroimishengen yllyttämä.

"Mieltäni pahoittaa teidän korkeutenne kiusaaminen tällaisena
ajankohtana", vakuutti hän, "mutta minun täytyy pyytää teiltä
suopeutta. Asianlaita lienee, kuten puhuitte. Suunnitelmanne lienevät
ylevimmät, mitä ikinä on keksitty, koska niiden toteuttamiseen
sisältyisi oman lihanne ja verenne — veljentyttärenne — uhraaminen.
Mutta minä en tahdo olla niissä osallisena. Kenties minulta puuttuu
samanlaista sielun ylevyyttä; kenties olen tyyten arvoton siihen
korkeaan asemaan, johon olen syntynyt ilman omaa syytäni. Ja niinpä,
teidän korkeutenne", lopetti hän, samalla kun hänen äänensä, kasvonsa,
eleensä, kaikki osoittivat hänen sanojensa olevan peruuttamattoman
lopullisia, "minä en mene naimisiin tämän Babbianon herttuan kanssa —
en, vaikka minun pitäisi tehdä se lujittaakseni liittoja sadan herttua
kunnan kanssa."

"Valentina!" huudahti Guidobaldo, kiihtyneenä unohtaen tavallisen
tyyneytensä. "Etkö muista olevasi veljentyttäreni?"

"Koska te näytte unohtaneen sen."

"Nämä naisen oikut —" alkoi herttua, mutta Valentina keskeytti hänet.

"Kenties ne ovat omiaan muistuttamaan teille, että minä olen nainen, ja
ehkä sen muistaessanne ajattelette, kuinka perin luonnollista on, että
minä naisena kieltäydyn menemästä naimisiin — poliittisista syistä."

"Huoneeseesi!" komensi herttua nyt pahasti ärtyneenä. "Ja rukoile
polvillasi taivaan armoa auttamaan sinua tajuamaan velvollisuutesi,
koska minun sanani eivät sinuun tehoa!"

"Oi, jospa herttuatar olisi palannut Mantuasta!" huoahti Valentina.
"Hyvä monna Elizabetta ehkä saisi hellytetyksi teidät säälimään."

"Monna Elizabetta on itse liian velvollisuudentuntoinen voidakseen
muuta kuin kehoittaa sinua täyttämään velvollisuutesi. Kas
niin, lapsi", lisäsi hän mairittelevammin, "työnnä syrjään tämä
tottelemattomuustuuli, joka on niin vieras sinulle ja sopii sinulle
niin huonosti. Hääsi vietetään niin loistavasti ja upeasti, että
jokainen italialainen prinsessa on vihreä kateudesta. Myötäjäisesi
on määrätty viideksikymmeneksituhanneksi dukaatiksi, ja Giuliano
della Rovere suorittaa vihkimisen. Olen jo lähettänyt sanan Ferraraan
verrattomalle Anichinolle ja tilannut häneltä _majestate-vyön_; lähetän
noutamaan Venetsiasta lehtikultaa ja —"

"Mutta ettekö ota kuuleviin korviinnekaan, että minä en tahdo mennä
naimisiin?" pisti tyttö väliin kiihkoisen rauhallisesti, kasvot
kalpeina, rinta huohottavana.

Herttua nousi, raskaasti nojaten kultanuppiseen keppiinsä ja silmäili
häntä hetkisen otsa rypyssä virkkamatta mitään. Sitten hän ilmoitti
kylmän päättävästi:

"Kihlauksesi Gian Marian kanssa on julkaistu. Olen antanut sanani
herttualle, ja avioliittonne solmitaan niin pian kuin hän palaa. Ja nyt
mene! Tällaiset kohtaukset rasittavat sairasta miestä ja ovat arvoa
alentavia."

"Mutta, teidän korkeutenne", alkoi tyttö, rukoilevan sävyn nyt tullessa
äskeisen uhmailun sijalle.

"Mene!" kivahti herttua, polkien jalkaansa ja pelastaakseen
arvokkuutensa — sillä hän pelkäsi tytön ehkä sittenkin jäävän — ja
sitten pyörsi kantapäänsä varassa ympäri ja lähti huoneesta.

Yksin jäätyään Valentina seisoi hetkisen paikallaan, päästi huokauksen
rinnastaan ja pyyhkäisi äkäisen kyynelen ruskeista silmistään. Tehden
sitten äkillisen liikkeen, joka näytti vihjaavan hänen hillinneen
mielialansa, hän astui sille ovelle, josta hän oli tullut, ja poistui.

Hän meni pitkin pitkää käytävää, jonka seinillä hohtivat Andrea
Mantegnan ihmeitä tekevän siveltimen maalaamat uudet freskot, asteli
etuhuoneensa lävitse ja saapui siihen huoneeseen, jossa hän joitakuita
tunteja aikaisemmin oli kokenut Gian Marian innoittavan lähentelyn
tuottaman loukkauksen. Mentyään nyt tyhjän huoneen lävitse hän astui
pengermälle, josta näkyi palatsin paratiisimaiseen puutarhaan.

Suihkukaivon ääressä oli valkea marmori-istuin, jonka verhoksi eräs
hänen seuranaisistaan oli aikaisemmin samana päivänä viskannut
tulipunaisen samettivaipan. Sille hän nyt istuutui pohtimaan häntä
painavaa kauheata tilannetta. Ilma oli lämmin ja viihtyinen sekä
täynnä alhaalta puutarhasta kantautuvaa kukkain tuoksua. Suihkukaivon
loiske tuntui tyynnyttävän häntä, ja vähän aikaa hänen silmänsä olivat
tähdätyt välkkyvään veteen, joka nousi korkealle kristallipatsaana,
särkyi sitten ja putosi välkkyvänä jalokivikuurona laajaan
marmorialtaaseen. Kun hänen silmänsä sitten väsyivät, harhaantui hänen
katseensa marmoriselle rintasuojukselle, jonka luona asteli riikinkukko
suuriluuloisen arvokkaasti, ja siirtyi sieltä alhaalla leviävään
puutarhaan, jossa heloitti hilpeävärisiä kukkia upeissa, korkeiden,
puksipuisten aitausten muodostamissa puitteissa myrttien ja syvän
safraninväristä iltataivasta vastaan hoikkina ja tummina kuvastuvien
korkeiden sypressien reunustamina.

Paitsi suihkukaivon loisketta ja riikinkukon silloin tällöin kajahtavaa
käreätä kirkunaa vallitsi kaikkialla rauha ikäänkuin Valentinan
sielussa riehuvan mylläkän vastakohdaksi. Sitten häiritsi hiljaisuutta
uusi ääni — hiljainen askel, joka narisutti polun hiekkaa. Hän kääntyi,
ja hänen takanaan seisoi uhkea Gonzaga kauniilla kasvoillaan hymy, joka
samalla kertaa kuvasti mielihyvää ja hämmästystä.

"Yksinkö, madonna?" virkkoi hän lievän kummastuneesti sormiensa
hiljaa hypistellessä hänen käsissään olevan luutun kieliä; ilman tätä
soittopeliä hän harvoin näyttäytyi hovissa.

"Kuten näette", vastasi Valentina, ja hänen sävynsä osoitti hänen
ajatustensa kiintyneen muihin asioihin.

Valentinan katse lipui jälleen pois tulijasta ja hetkisen näytti siltä
kuin hän olisi unohtanut viimemainitun läsnäolon, niin hajamieliseksi
kävivät hänen kasvonilmeensä.

Mutta Gonzaga ei helposti menettänyt rohkeuttaan. Juuri
kärsivällisyyden hyvettä oli Valentina enemmän kuin kukaan muu nainen
— ja hänen nuoressa elämässään oli naisia ollut useita — teroittanut
hänen mieleensä, joka yleensä ei suinkaan ollut hyveellinen. Hän
astui askelen likemmäksi ja nojasi kevyesti tytön istuimen reunaan,
siromuotoiset jalat ristissä, miellyttävä vartalo hieman kallistuneena
neitoa kohti.

"Olette mietteissänne, madonna", jupisi hän täyteläisellä, hyväilevällä
äänellään.

"Minkä tähden siis", moitti Valentina, mutta lempeästi, "tunkeudutte
häiritsemään aatoksiani?"

"Koska ne näyttävät murheellisilta, madonna", vastasi toinen
liukkaasti, "ja olisin kehno ystävä, jollen koettaisi herättää teitä
niistä".

"Oletteko ystäväni, Gonzaga?" tiedusti Valentina. "Oletteko ystäväni?"

Mies näytti värisevän ja sitten oikaisevan itseään, samalla kun hänen
kasvoilleen lehahti häive jostakin, mikä saattoi olla hyvää tai huonoa
tai osittain molempia. Sitten hän kumartui, kunnes hänen päänsä tuli
hyvin likelle tytön päätä.

"Ystävännekö?" kertasi hän. "Oi, enemmän kuin ystävänne. Pitäkää minua
ihan orjananne, madonna!"

Nyt Valentina katsahti häneen ja näki hänen kasvoistaan kuvastuvan sitä
harrasta lämpöä, jota oli huokunut hänen äänestään. Hänen silmissään
oli palavan kiihkeä katse. Hän vetäytyi kauemmaksi Gonzagasta, joka
aluksi luuli, että hänet oli torjuttu, mutta osoittaen tyhjäksi
jättämäänsä paikkaa tyttö lausui tyynesti:

"Istukaa tuohon viereeni, Gonzaga!"

Tuskin uskoen onnensa olevan niin hyvän, että hänelle syydettäisiin
niin paljon suosiota, mies totteli häntä puolittain pelokkaasti, mikä
omituisesti erosi hänen äskeisistä rohkeista sanoistaan.

Hän naurahti kevyesti kenties peittääkseen häntä vaivaavaa hämminkiä,
otti päästänsä jalokivillä koristetun hattunsa, heilautti toisen
valkeaverhoisen jalkansa toiselle ja otti luuttunsa syliinsä, samalla
kun hänen sormensa taaskin siirtyivät kielille.

"Minulla on uusi laulu, madonna", ilmoitti hän hilpeästi, mikä oli
ilmeisesti pakotettua. "Sen poljento on _ottava rimaa_, ja se on
Niccolo Correggion heikkoa kaikua, sepitetty erään henkilön kunniaksi,
jota kuvailemaan ei ihmislaulun lento kykene."

"Mutta te kuitenkin laulatte hänestä?"

"Se ei ole parempaa kuin sen tunnustamista, että hänestä on mahdoton
laulaa. Näin —" Ja näpättyään sävelen tai pari hän alkoi _a mezza voce_:

    "Quando sorriderán' in ciel
    Gli occhi tuoi ai santi —"

Valentina laski kätensä hänen käsivarrelleen keskeyttääkseen hänen
laulunsa.

"Ei nyt, Gonzaga", pyysi hän. "En ole sillä tuulella, että voisin
kuunnella lauluanne, niin suloinen kuin se epäilemättä onkin."

Gonzagan kasvoille lehahti pettymyksen ja loukatun turhamaisuuden
varjo. Naiset olivat tavallisesti olleet kärkkäitä kuuntelemaan
hänen _strambotttaan_ hurmaantuneina sanojen taidokkuuteen ja ääneen
kiehtovaan kauneuteen.

"Oi, älkää toki olko noin synkän näköinen!" huudahti tyttö, hymyillen
nyt hänen alakuloiselle ulkonäölleen. "Jollen kuunnellutkaan nyt, teen
sen toisen kerran. Suokaa minulle anteeksi, kelpo Gonzaga!" pyysi hän
niin herttaisesti, ettei kukaan olisi voinut sitä vastustaa. Ja sitten
värähti hänen huuliltaan huokaus; senjälkeen tuli nyyhkytysmäinen ääni,
ja hänen kätensä puristi toisen käsivartta.

"Minun sydämeni aiotaan murtaa, hyvä ystävä. Oi, kunpa olisitte
jättänyt minut rauhaan Santa Sofian luostariin!"

Gonzaga kääntyi hänen puoleensa perin huolekkaana ja lempeänä
tiedustaen hänen mielenpurkauksensa syytä.

"Se on se inhoittava avioliitto, joka minut koetetaan pakottaa
solmimaan tuon babbianolaisen kanssa. Sanoin Guidobaldolle, etten
suostu menemään naimisiin tämän herttuan kanssa. Mutta yhtä hyvin
voisin sanoa kohtalolle, etten tahdo kuolla. Toinen on yhtä
välinpitämätön kuin toinenkin."

Gonzaga huokaisi syvään ja myötätuntoisesti, mutta ei virkkanut mitään.
Tätä murhetta hän ei pystynyt huojentamaan, tämän pahan poistamiseksi
hän ei osannut tehdä mitään. Tyttö kääntyi hänestä poispäin, tehden
maltittoman eleen.

"Te huokaatte", huudahti hän, "ja valitatte minua odottavan kohtalon
julmuutta. Mutta ette voi tehdä puolestani mitään. Olette pelkkiä
sanoja, Gonzaga. Saatatte nimittää itseänne enemmäksi kuin ystäväkseni
ihan orjakseni. Mutta kun tarvitsen apuanne, mitä tarjoatte minulle?
Huokauksen!"

"Madonna, olette kohtuuton", ehätti toinen kerkeästi vastaamaan
hieman tulistuneena. "En uneksinut — en rohjennut uneksia — että
halusitte apuani. Luulin teidän tahtovan vain myötätuntoani, ja niinpä
tarjosinkin ainoastaan sitä, jotta en näyttäisi tungettelevalta. Mutta
jos tarvitsette apuani, jos etsitte keinoja välttääksenne tämän liiton,
jota oikein nimitätte inhoittavaksi, niin saatte minulta kaikkea sitä
apua, jota mies saattaa antaa."

Hän puhui melkein rajusti ja eräänlaiseen tuikeaan luottavaan tapaan
siitä huolimatta, ettei hänen mielessään vielä ollut muodostunut
minkäänlaista suunnitelmaa. Jos hän olisi ollut selvillä jostakusta
menettelytavasta, ei hänen sävynsä kenties olisikaan ollut niin varma,
sillä kaikesta huolimatta hän ei ollut toiminnan mies, ja hänen
luonteensa oli uljaan suora vastakohta. Mutta hän oli niin erinomainen
näyttelijä, että hän näyttelemisellään petti jopa itseäänkin, ja
vihjatessaan nyt joihinkin epämääräisiin urotekoihin, joita hän
suorittaisi, hän tunsi, että häntä kannusti äkillinen sotainen into ja
että hän pystyi mihin tahansa. Häntä kiihoitti myöskin se intohimo,
jolla Valentinan kauneus täytti hänen sydämensä — intohimo, joka pyrki
tekemään hänestä miehen paremmin kuin se oli luonnolle onnistunut.

Sitä, että Valentina nyt hätänsä hetkellä niin kerkeästi kääntyi hänen
puoleensa apua pyytämään, hän piti sen todistuksena, ettei tyttö ollut
kuuro sen suuren rakkauden äänelle, joka kyti hänen rinnassaan, mutta
josta hän ei vielä kertaakaan ollut uskaltanut näyttää merkkiäkään.
Sen ohimenevän mustasukkaisuuden, jota hän oli tuntenut heidän
Acquaspartassa kohtaamaansa haavoittunutta ritaria kohtaan, rauhoitti
neidon nykyinen suosiollisuus häntä kohtaan, ja ritari itse unohtui.

Valentina taas kuunteli hänen sujuvaa, vakavasävyistä puhettaan, alkaen
yhä enemmän kummastella sekä miestä että itseään. Hänen omat sanansa
olivat olleet miltei pelkkä oikullinen purkaus. Tositeossa hän ei ollut
ajatellutkaan keksivänsä keinoja tehdäkseen tyhjiksi setänsä toiveet
— jollei hän sitten mielinyt täyttää uhkaustaan ja mennä luostariin.
Mutta kun Gonzaga nyt niin uljaasti vakuutti tekevänsä, mitä ihminen
voi, auttaakseen häntä välttämään sitä avioliittoa, pukeutui aktiivisen
vastarinnan ajatus houkuttelevaan hahmoon.

Arka toive — sellainen toive, joka pelkäsi murskaantuvansa, ennenkuin
se ehtisi lainkaan voimistua — pilkisti nyt kummeksivista silmistä,
jotka hän käänsi kumppaniinsa päin.

"Onko jotakin keinoa, Gonzaga?" tiedusti hän tuokion kuluttua.

Tämän tuokion aikana olivat hovimiehen aivot työskennelleet hyvin
uutterasti. Hänessä oli hiukan runoilijaa, hänelle oli suotu verrattain
nopea ajatuskyky, ja hänellä oli sangen vilkas mielikuvitus. Ikäänkuin
innoituksen nostattamana oli hänessä virinnyt ajatus, siitä oli
sukeutunut toinen ja taaskin toinen, kunnes tapausketju, joka saattaisi
tehdä tyhjiksi Babbianon ja Urbinon suunnitelmat, oli täydellinen.

"Arvelen", alkoi hän hitaasti, katse maahan luotuna, "tietäväni keinon".

Nyt oli Valentinan katse kiihkeä, hänen huulensa vavahtelivat, ja hänen
kasvonsa olivat hieman kalpeat. Hän kumartui Gonzagaan päin.

"Ilmaiskaa se!" pyysi hän kuumeisesti.

Gonzaga laski luuttunsa viereensä istuimelle ja silmäili ympärilleen
pelokkaan varovasti.

"Ei täällä", supatti hän. "Urbinon palatsissa on liian paljon korvia.
Suvaitsetteko kävellä puutarhassa? Selvitän teille sen siellä."

He nousivat yhtä aikaa; niin kerkeä oli Valentina suostumaan. Sekunnin
ajan he silmäilivät toisiaan. Vierekkäin he sitten astelivat leveitä
marmoriportaita myöten pengermältä puutarhaan puksipuiden reunustamille
käytäville. Täällä, pitenevien varjojen keskellä, he kävelivät
äänettöminä vähän aikaa, samalla kun Gonzaga mietti sanoja esittääkseen
suunnitelmansa. Käytyään vihdoin maltittomaksi Valentina hoputti häntä
kysymyksellä.

"Neuvon teitä, madonna", vastasi keikari, "avoimesti uhmailemaan".

"Sellaista menettelyähän jo noudatan. Mutta mihin se minut vie?"

"En tarkoita pelkästään uhmaamista sanoilla — pelkkiä vastalauseita,
ettette mene avioliittoon Gian Marian kanssa. Kuulkaahan, madonna!
Roccaleonen linna on teidän omaisuuttanne. Se on kenties koko Italian
vanhin varustus nykyisin. Jos siinä on vähän varusväkeä ja runsaasti
ruokavaroja, saattaa se kestää piiritystä vuoden."

Tyttö käännähti häneen päin arvattuaan jo, mikä ehdotus liikkui hänen
mielessään, ja vaikka hänen silmänsä aluksi näyttivätkin pelästyneiltä,
tuikki niistä kuitenkin pian rohkeuden välkettä, joka oli sangen uljaan
seikkailun hyvänä enteenä. Tämä oli huiman romanttinen ehdotus, tämä
Gonzagan esittämä, runoilijan liikatulistuneiden aivojen arvoinen,
mutta sittenkin sen ennenkuulumaton hohde kiehtoi häntä.

"Olisiko se mahdollista?" aprikoi hän silmiensä säihkyessä sellaisen
teon odotuksesta.

"Kyllä; varmasti olisi", vakuutti mies ihan yhtä innokkaana kuin
tyttökin. "Sulkeutukaa Roccaleonen muurien suojaan ja uhmailkaa
sieltä Urbinoa ja Babbianoa suostumatta antautumaan, ennenkuin teille
myönnetään sellaiset ehdot, että saatte valita puolisonne mielenne
mukaan."

"Ja autatteko te minua siinä?" tiedusti hän mielensä viattomuudessaan —
yhä enemmän kallistuessa järjettömän suunnitelman puolelle.

"Kaikella voimallani ja järjelläni", lupasi Gonzaga kerkeästi ja
uljaasti. "Varaan linnaan ruokavaroja niin paljon, että se kestää
piiritystä kokonaisen vuoden, jos se olisi tarpeen, ja etsin teille
soturit sen miehittämiseksi parikymmentä, luulisin, riittää tarvettamme
varten, koska luotamme etupäässä linnoituksen luonnolliseen vahvuuteen."

"Ja sitten", virkkoi Valentina, "tarvitsen päällikköä".

"Jos suvaitsette kunnioittaa minua sillä toimella, madonna, palvelen
teitä uskollisesti niin kauan kuin elän."

Sekunnin ajan väreili hymy tytön huulilla, mutta se oli häipynyt,
ennenkuin hovimies oli oikaissut vartalonsa suoraksi kumarruksesta,
sillä hän ei suinkaan halunnut loukata Gonzagan mieltä. Mutta se
ajatus, että tämä tuoksuinen keikari esiintyisi sotapäällikkönä,
komentamassa kourallista raakoja palkkasotilaita ja ohjaamassa
toimintaa ankaran piirityksen vastustamiseksi, tuntui hänestä
naurettavalta. Mutta jos hän epäisi Gonzagalta tämän, olisi enemmän
kuin todennäköistä, että mies loukkaantuisi eikä suostuisi edistämään
heidän suunnitelmiaan. Hänen mieleensä välähti — nuoruuden täydessä
itseluottamuksessa — että jos Gonzaga jättäisi hänet pulaan, kun
toiminnan hetki olisi käsissä, oli hän kyllin lujasydäminen auttaakseen
itseään. Ja niinpä hän suostui, minkä jälkeen Gonzaga taaskin kumarsi,
tällä kertaa kiitollisuudesta. Mutta sitten pälkähti Valentinan päähän
äkkiä ajatus, ja sen mukana tuli alakuloisuus.

"Mutta kaikkeen tähän, Gonzaga — sekä miehiä että muonavaroja varten —
tarvitaan rahaa."

"Jos sallitte, että ystävyyttäni koetetaan myöskin siinä suhteessa —"
alkoi toinen.

Mutta tyttö keskeytti hänet, sillä hänen mieleensä oli äkkiä välähtänyt
pulman ratkaisu.

"Ei, ei!" huudahti hän. Miehen kasvot venyivät hieman pitkiksi. Hän oli
toivonut saavansa Valentinan kiitollisuudenvelkaan itselleen kaikissa
mahdollisissa suhteissa, mutta tässä suhteessa tyttö nyt asetti esteen
tielle. Valentinan päässä oli kultapunos, johon oli kudottu helmiä niin
runsaasti, että se olisi riittänyt ruhtinaan lunnaiksi. Sen hän nyt
hätäisesti irroitti kiihtymyksestä vapisevin sormin. "Kas tässä!" huusi
hän, ojentaen korun kumppanilleen. "Muuttakaa se rahaksi, ystäväni! Sen
pitäisi tuottaa teille kylliksi dukaatteja tätä yritystä varten."

Sitten hänen mieleensä johtui, ettei hänen sopinut mennä linnoitukseen
yksin vain Gonzaga ja hänen pestaamansa miehet seuranaan. Vastaus tuli
niin kerkeästi, että se osoitti toisen miettineen sitäkin.

"Ei suinkaan", myönsi hän. "Kun aika tulee, täytyy teidän valita
hovinaisistanne sanokaamme kolme tai neljä sellaista, jotka näyttävät
sopivilta ja joihin luotatte. Samoin teidän sopii ottaa pappi,
hovipoika tai pari sekä muutamia palvelijoita."

Siten punottiin iltahämyssä tuon vanhan italialaisen puutarhan
varjoissa se salajuoni, jonka avulla Valentinan piti välttyä joutumasta
avioliittoon hänen korkeutensa Babbianon herttuan kanssa. Mutta siinä
oli muutakin, vaikka Valentina ei muuta nähnyt. Sen salajuonen avulla
saattaisi hän myöskin tulla herra Romeo Gonzagan vaimoksi.

Romeo oli sen kuuluisan mantualaisen suvun maanpakoon karkoitettu
jäsen, jossa oli joitakuita lurjuksia ja yksi pyhimys. Niillä
rahoilla, jotka mielettömästi rakastava äiti oli eron hetkellä
hänelle antanut, hän esiintyi komeana jäsenenä Urbinon hovissa, jossa
häntä siedettiin, koska hän oli Guidobaldon herttuattaren, monna
Elizabettan sukulainen. Mutta hänen varansa alkoivat ehtyä, ja hänen
oli pakko kääntää huomionsa sellaisille tahoille, joista saattoi
koitua hänelle hyötyä. Ollen arka ja — koska hänen makunsa ei ollut
kallistunut sille suunnalle — harjaantumaton aseiden käyttöön, olisi
hänen ollut hyödytöntä yrittää hänen aikakautensa seikkailijoiden
tavalliselle uralle. Hän oli kuitenkin sydämeltään seikkailija, ja
koska Marsin kentät sopivat huonosti hänen luonnolleen, oli hän kauan
pohtinut, mitä mahdollisuuksia Cupidon juonet hänelle tarjoaisivat.
Yksinomaan huomaavaisuudesta monna Elizabettaa kohtaan oli Guidobaldo
osoittanut hänelle suurta suosiota, ja hän oli ollut kyllin turhamainen
hautoakseen sen perusteella suuria toiveita — sillä Guidobaldolla oli
kaksi veljentytärtä. Nämä toiveet olivat läikähtäneet korkealle, kun
hänet oli valittu saattamaan Valentina della Roverea Santa Sofian
luostarista setänsä hoviin. Mutta viime aikoina ne olivat kuihtuneet,
koska hän oli saanut tietää, minkälaiset olivat sedän suunnitelmat
tämän naisen tulevaisuuteen nähden. Mutta tytön oman menettelyn vuoksi
ja sen salajuonen nojalla, johon viimemainittu oli hänen kanssansa
ryhtynyt, ne uudelleen virisivät.

Guidobaldon suunnitelmien vastustaminen saattaisi osoittautua
vaaralliseksi puuhaksi, ja hänen henkensä saattaisi mennä
rangaistukseksi, jos hänen suunnitelmansa menisivät myttyyn — vaikka
Guidobaldo olikin lempeä ja armollinen. Mutta jos ne onnistuisivat, jos
hän rakkaudella tai väkivallalla saisi Valentinan menemään kanssansa
naimisiin, oli hän jotakuinkin varma, että Guidobaldo nähtyään asiain
menneen liian pitkälle — koska Gian Maria varmasti kieltäytyisi
ottamasta puolisokseen Gonzagan leskeä — sallisi kaiken jäädä silleen.
Tätä tarkoitusta varten ei mikään suunnitelma voisi olla suotuisampi
kuin se, johon hän oli Valentinan houkutellut. Guidobaldo saattaisi
piirittää heitä Roccaleonessa ja myöskin vihdoin nujertaa heidät
asevoimalla — mitä seikkaa hän kuitenkin sanoistaan huolimatta piti
tavattoman vähän todennäköisenä. Mutta jos hän vain ehtisi mennä
avioliittoon Valentinan kanssa ennen heidän antautumistaan, arveli hän,
ettei hänellä olisi paljoakaan syytä pelätä Guidobaldon suuttumuksen
seurauksia. Joka tapauksessa, mitä tuli syntyperään ja sukuun, ei Romeo
Gonzaga millään tavoin ollut Urbinon herttuata alempi. Guidobaldolla
oli toinenkin veljentytär, ja hän saattaisi viimemainitulla lujittaa
toivotun liiton Babbianon kanssa.

Jäätyään yksin palatsin puutarhaan Gonzaga käveli illan pimettyä, ja
silmäillen tähtiä, jotka alkoivat täplittää sinipunervaa taivasta, hän
hymyili ovelan tyytyväisyyden hymyä. Hän ajatteli, kuinka viisas oli
ollut hänen se ehdotuksensa, että he ottaisivat Roccaleoneen papin.
Jollei hänen ennustuslahjansa johtanut häntä pahasti harhaan, heillä
olisi tehtävää sille papille, ennenkuin linna antautuisi.




KAHDEKSAS LUKU

Kehnojen viinien keskellä


Ja niinpä kävi, että sillä aikaa, kun Valentinan häiden valmisteluja
Guidobaldon määräyksestä suoritettiin kuumeisen hätäisesti — kun
maalarit, kaivertajat ja kulta- sekä hopeataiturit kävivät käsiksi
kiireellisiin tehtäviinsä, kun sanansaattajat kiitivät Venetsiaan
noutamaan lehtikultaa ja ultramarinia vihkimäjakkaroita varten,
kun häävuodetta noudettiin Roomasta ja vaunuja Ferrarasta, kun
kallisarvoisia kankaita koottiin ja hääasuja muovailtiin — uhkea Romeo
Gonzaga puolestaan puuhasi yhtä uutterasti tehdäkseen tyhjiksi kaikki
nämä uuraat valmistukset.

Kolmannen päivän iltana hänen vehkeilynsä alkamisen jälkeen hän
istui Urbinon palatsissa hänelle varatussa huoneessa ja kypsytti
suunnitelmiaan. Ja hän oli niin mielissään omista mielteistään, että
hänen istuessaan ikkunansa ääressä väikkyi tyytyväinen hymy hänen
huulillaan.

Hän antoi katseensa harhailla hedelmättömän kallioerämaan vieruja
pitkin Metauro-joelle, joka koukerteli merta kohti hedelmällisten
tasankojen halki ja välkkyi ilta-auringon valossa milloin hopeisena,
milloin kultaisena. Hän ei olisi hymyillyt ihan niin iloisesti, jos
olisi pitänyt yritystä, johon aikoi ryhtyä, niin sotaisena kuin hän oli
sen Valentinalle esittänyt. Häneltä ei puuttunut oveluutta eikä kykyä
arvostella ihmismielen toimintaa, ja hän arveli sangen järkevästi,
että kun neiti Valentina kerran sulkeutuisi Roccaleonen muurien
suojaan ja lähettäisi sedälleen sanan, ettei hän menisi naimisiin Gian
Marian kanssa eikä palaisi Urbinoon, ennenkuin setä antaisi hänelle
herttuallisen sanansa siitä, ettei hänen enää tarvitsisi kuulla mitään
koko liitosta, herttua ensiksi antautuisi.

Hän uskoi, ettei se ehkä tapahtuisi heti — eikä hän sitä toivonutkaan;
sanansaattajia kulkisi edestakaisin, ja Guidobaldo koettaisi
mairittelemalla taivuttaa veljentytärtään palaamaan. Tähän Valentina ei
taipuisi, ja lopulta hänen setänsä oivaltaisi, kuinka kelvoton tilanne
olisi, ja suostuisi hänen ehtoihinsa, jotta se saataisiin lopetetuksi.
Että johduttaisiin aseleikkiin ja että Guidobaldo lähtisi piirittämään
Roccaleonea, sitä hän ei hetkeäkään uskonut — sillä millaista naurua
herttua saisikaan osakseen naapurivaltioiden taholta! Pahimmassakin
tapauksessa, jos tulisi piiritys, ei siinä toimittaisi yhtä tuimasti
kuin tavallisessa sodassa; ei hyökkäiltäisi, ei pommitettaisi: se
olisi yksinkertaisesti sulkeminen, jonka tarkoituksena olisi ehkäistä
muonavarojen saanti, nälällä pakottaa varusväki alistumaan — sillä ei
mitenkään osattaisi aavistaa linnassa olevan muonavaroja niin paljon
kuin Gonzaga valmistautui sinne hankkimaan.

Niin aprikoi Gonzaga mielessään, ja hänen heikon suunsa pieliä
elähdyttävä hymy kävi miettiväisemmäksi. Hän haaveksi suuria haaveita
sinä iltana; hänellä oli ihania näkyjä vastaisesta, ruhtinaallisesta
vallasta, jonka hän saisi haltuunsa tämän hänen niin taitavasti
valmistamansa liiton nojalla — narri narrien paratiisissa,
narrimaisuutensa ainoana seuranaan.

Mutta kaikesta siitä huolimatta hänen unelmansa olivat ihanan
suloisia haaveiltaviksi ja hänen näkynsä todella houkuttelevia
hellittäviksi. Oli muovattava suunnitelmia ja keksittävä keinoja,
jotta päästäisiin pakenemaan Rocealeoneen. Oli tehtävä laskelmia,
arvioitava muonavaroja, aseita ja miehiä; ja sittenkin nämä laskelmat,
olivat valmiit, oli kaikki nämä tarpeet hankittava. Elintarpeista hän
oli jo huolehtinut, kun taas aseita hänen ei tarvinnutkaan ajatella;
Roccaleonessa olisi niitä runsas varasto. Mutta miesten löytäminen
tuotti hänelle jonkun verran huolta. Hän oli päättänyt pestata
parikymmentä, joka oli totisesti mahdollisimman pieni lukumäärä,
jos hän mieli kunnollisesti näyttää olevansa valmis sotaan ihan
tosimielessä. Mutta vaikka tämä lukumäärä olikin vaatimaton, mistä
hän löytäisi kaksikymmentä miekkosta, jotka välittäisivät hengestään
niin vähän, että antautuisivat sellaiseen yritykseen — edes runsaan
palkan houkutteleminakaan — ja siten myöskin Guidobaldon herttuallisen
suuttumuksen alaisiksi?

Hän pukeutui kerran keikarielämässään kohtuullisen yksinkertaiseen
asuun ja astui yön tultua Duomon takaisen, kurjan kadun varrella
olevaan kapakkaan, toivoen sieltä, kehnojen viinien keskeltä, ehkä
löytävänsä tarvitsemansa miehet.

Sattui niin perin onnekkaasti, että hän tapasi siellä vanhan,
ryöstelevän soturin, joka oli aikomaan ollut halvemmanlaatuinen
_condottiero_, mutta jota huono onni ja kehno viini olivat pahasti
alentaneet.

Kapakka oli likainen hirtehispesä, johon hienostunut Gonzaga ei
astunut vapisematta, vaan rukoili pyhimyksiltä suojelusta ja teki
ristinmerkin, ennenkuin nosti jalkansa kynnyksen ylitse. Joitakuita
kimpaleita vuohenlihaa oli paistumassa hiilillä huoneen peräpäässä
olevassa isossa takassa. Sen edessä kyyrötti Luciano — kapakoitsija
kantapäittensä varassa ja lietsoi tulta niin uutterasti, että
tuhkapilvi kohosi laipioon saakka ja levisi katkuavan savun mukana
ympäri koko törkyisen huoneen. Laipiosta riippui pronssilamppu, paistaa
heloittaen savussa, kuten kuu paistaa iltausvan lävitse. Huoneessa oli
niin inhoittava löyhkä, että Gonzagan aluksi teki mieli laittautua
sieltä tiehensä. Vain se ajatus, ettei hän todennäköisesti mistään
muualta koko Urbinosta löytäisi, mitä etsi, niin helposti kuin täältä,
pakotti hänet tukahduttamaan luontaisen nirsoutensa ja jäämään sinne.
Hän liukahti astuttuaan törkyyn ja hädin tuskin pelastui mittaamasta
pituuttaan likaisella lattialla, mikä sai hänen kursastelevaa tuloaan
tarkkailevan, repaleisen jättiläisen nauraa hohottamaan.

Hikoillen ja hermot huonossa vireessä hovimies eteni seinän viereen
sijoitetun pöydän ääreen ja istui sen edessä olevalle karkealle
lautapenkille, rukoillen, että hän saisi jäädä sen ainoaksi haltijaksi.

Vastaisella seinällä riippui mustunut ristiinnaulitunkuva ja pieni
vihkivesiastia, joka oli ollut kuivana miespolven ajan ja oli nyt
tomun ja kuihtuneen rosmarinioksan säiliönä. Suoraan sen alla — parin
hänen arvoisensa ryysyläisen seurassa — istui se jättiläinen, joka oli
pilkannut hänen pelastumistaan kaatumasta, ja istuutuessaan Gonzaga
kuuli miekkosen kurkkuäänen, viinistä rämeän ja riitaisen.

"Entä se viini, Luciano? _Sangue della Madonna!_ Tuotko sen, ennenkuin
kaadut kuolleena lattialle, sika?"

Gonzagaa puistatti, ja hän olisi uudelleen tehnyt ristinmerkin,
rukoillen suojelusta tätä ruumiillistuneelta paholaiselta näyttävää
olentoa vastaan, jolleivät retkaleen verestävät silmät olisi olleet
tähdätyt häneen, jäykästi tuijottaen.

"Tulen heti, teidän jalosukuisuutenne, tulen", huusi pelokas isäntä,
ponnahtaen pystyyn ja jättäen vuohenlihan kärventymään siksi aikaa, kun
hän huolehti jättiläisen sammumattomasta janosta.

Puhuttelusana sai Gonzagan säpsähtämään, ja hän suuntasi taaskin
katseensa miehen kasvoihin. Hän huomasi, että ne olivat ilmeeltään
lurjusmaiset, tulehtuneet ja näppyläiset; tukka roikkui takkuisena
kuulamaisen pään ympärillä, ja silmät välkkyivät hurjasti koukkunenän
kahden puolen. Aatelisarvosta, joka hänellä kapakoitsijan puhuttelun
mukaan oli, ei miekkosessa ollut minkäänlaista ulkoista merkkiä.
Hänellä oli aseet, se on totta, miekka ja tikari vyössään, samalla kun
hänen vieressään pöydällä oli pystyssä ruosteinen teräskypäri. Mutta
nämä sotaiset vehkeet olivat vain omiaan antamaan hänelle harhailevan
_masnadieron_ eli palkattavan salamurhaajan ulkonäön. Pian lakaten
tarkastamasta Gonzagaa hän kääntyi kumppaniensa puoleen, ja lattian
poikki kantautui kuuntelijalle karkea, kerskuva kertomus kymmenen
vuotta sitten Sisiliassa käydystä ryöstösodasta.

Gonzaga innostui. Näytti tosiaankin siltä kuin tämä mies saattaisi
olla hänelle hyödyksi. Hän oli ryyppäävinään Lucianon hänelle tuomaa
viiniä ja kuunteli ahnaasti rehentelevää tarinaa, josta kävi ilmi, että
tämä lurjus oli aikoinaan ollut paremmissa oloissa ja jonkinlainen
johtaja. Tarkkaavasti hän kuunteli ja aprikoi, oliko sellaisia miehiä,
jollaisia toinen kerskui johtaneensa silloisella sotaretkellä, vielä
löydettävissä ja saatettaisiinko niitä koota yhteen.

Kenties noin puolen tunnin kuluttua janoisen jättiläisen molemmat
kumppanit nousivat pystyyn ja sanoivat hänelle jäähyväiset. Ohimennen
he vilkaisivat Gonzagaan ja olivat, poissa.

Lyhyen hetkisen hän epäröi. Retkale näytti vaipuneen aatoksiinsa tai
sitten nukkui silmät auki. Terästäen rohkeuttaan keikari vihdoin nousi
ja meni huoneen poikki. Tuiki perehtymätön kapakkatapoihin oli uhkea
Gonzaga, ja hän, joka hovissa, tanssisalissa ja vastaanottohuoneessa
oli suorastaan hovimiehen kaikkien miellyttävien puolien kuvastin.
tunsi täällä olevansa kömpelö ja vaivautunut.

Vihdoin hän pyysi apua älyltään ja lausui hiukan arkaillen:

"Hyvä herra, suvaitsetteko suoda minulle sen kunnian, että juotte
pullon viiniä kanssani?"

Hylkiön katse, joka vain tuokio sitten oli näyttänyt ilmeettömältä
ja melankoliselta, elostui nyt, niin että näytti liekehtivän. Hän
käänsi verestävät silmänsä ylöspäin ja kohtasi rohkeasti Gonzagan
levottoman katseen. Hänen huulensa laukesivat erilleen, päästäen
odottavan maiskahduksen, hänen selkänsä jäykistyi, ja hänen päänsä
kohosi pystyyn, kunnes hänen leukansa oli niin ylväässä asennossa,
että Gonzaga pelkäsi tarjoamansa kestiystävyyden olevan saamaisillaan
osakseen halveksivan hylkäyksen.

"Tahdonko juoda kanssanne pullon viiniä?" ähkäisi miekkonen, kuten
hän sellaisena syntisenä, jollainen hän oli ja tiesi olevansa, olisi
ähkäissyt: Tahdonko päästä taivaaseen? "Tahdonko minä — tahdonko minä
—?" Hän keskeytti puheensa ja suipisti suutansa. Hänen kulmakarvansa
olivat rypyssä, ja hänen ilmeensä kävi perin ovelaksi, kun hän
uudelleen tarkasti tätä komeata miekkosta, joka tarjosi viinipulloja
hänen kaltaisilleen rappeutuneille seikkailijoille. Hän oli vähällä
tiedustaa, mitä häneltä vaadittiin tämän vastapainoksi, mutta äkkiä
hän — vastoinkäymisten opettamaan, roistomaisen filosofiseen tapaan —
ajatteli, että jos hänelle ilmoitettaisiin, mihin viinin oli tarkoitus
lahjoa hänet, ja jos asia ei soveltuisi hänelle, hän menettäisi viinin;
kun taas, jos hän vain pysyisi tyynenä, kunnes oli juonut, sen jälkeen
olisi hänen vallassaan suostua asiaan, kun se esitettäisiin.

Hän laittoi ryppyiset kasvonsa karkeaan hymyn mukailuun.

"Herttainen nuori herra", jupisi hän, "herttainen, ylevä ja mitä
loistavin herra, olisin valmis juomaan tynnyrin sellaisen ylimyksen
kanssa kuin te olette".

"Onko minun uskottava, että juotte?" kysyi Gonzaga, joka tuskin tiesi
mitä arvella miehen viimeisistä sanoista.

"Helkkari soikoon! Kyllä. Olen valmis juomaan teidän kanssanne,
_gentile signorino_, kunnes kukkaronne on tyhjä tai maailma kuivunut."
Ja hän virnisti puolittain pilkallisesti, puolittain tyytyväisesti.

Vieläkin hieman epävarmana Gonzaga kutsui kapakoitsijan luoksensa ja
käski hänen tuoda pullon parasta viiniään. Sillä aikaa kun Luciano
oli sitä noutamassa, vaivasi tätä omituisen epäsointuista paria
pingoittunut mieliala.

"Ilta on kolea", huomautti Gonzaga pian, istuutuen vastapäätä
kerskailijaansa.

"Nuori herra, havaintokykynne on käynyt tylsäksi. Ilta on lämmin."

"Sanoin", tuiskautti Gonzaga, joka ei ollut tottunut kuulemaan
vastaansanomista alemmiltaan ja halusi nyt puolustaa arvoaan, "että
ilta on kolea".

"Siis valehtelitte", tokaisi toinen, uudelleen virnistäen, "sillä,
kuten teille vastasin, ilta on lämmin. _Piaghe di Cristo!_ Minua
vastaan on huono väittää, korea keikari, ja jos sanon, että ilta on
lämmin, niin lämmin se on, vaikkapa Vesuviuksen laella olisi lunta."

Nyt hovimies lehahti punaiseksi, ja jollei kapakoitsija olisi saapunut,
tuoden viiniä, olisi hän mahdollisesti saattanut tehdä suunnattoman
ajattelemattomuuden. Kun öykkäri näki punaisen nesteen, haihtui
vimmainen ilme hänen kasvoistaan.

"Pitkää ikää, pitkää janoa, syvää rahapussia ja lyhyttä muistia!"
kuului hänen maljatoivotuksensa, jonka salaperäistä merkitystä Gonzaga
ei yrittänytkään tutkia. Laskettuaan pöydälle maljansa ja pyyhittyään
hihallaan kosteuden ajelemattomilta huuliltaan mies kysyi: "Enkö saisi
tietää, kenen kestiystävyyttä minulla on kunnia nauttia?"

"Oletteko koskaan kuullut Romeo Gonzagasta?"

"Gonzagasta kyllä, vaikka Romeo Gonzagasta en milloinkaan. Tekö se
olette?"

Gonzaga taivutti päätänsä.

"Olette jaloa sukua", vastasi rehentelijä, ja hänen sävynsä vihjasi,
että hän itse oli yhtä hyvää. "Sallikaa minun mainita teille nimeni.
Olen Ercole Fortemani", lausui hän niin ylpeän näköisenä kuin olisi
ilmoittanut olevansa keisari.

"Peloittava nimi", virkkoi Gonzaga kummastuneesta, "ja sillä on
ylhäinen sointu".

Kookas miekkonen pyörähti häneen päin äkillisen raivon vallassa.

"Miksi moinen kummastus?" kivahti hän. "Sanon teille, että nimeni
on sekä maineikas että peloittava, ja saatte nähdä, että olen yhtä
peloittava kuin jalosukuinen. _Diavolo!_ Näyttääkö se uskomattomalta?"

"Olenko sellaista sanonut?" vastusti Gonzaga.

"Olisitte nyt vainaja, jos olisitte niin tehnyt, herra Gonzaga. Mutta
ajattelitte niin, ja minun lienee lupa näyttää, kuinka rohkea miehen
pitää olla ajatellakseen siten."

Ärtyneenä kuin kalkkunakukko, kun hänen ylpeyttään ja turhamaisuuttaan
oli loukattu, Ercole ehätti selittämään Gonzagalle, mikä mies hän oli.

"Tietäkää, hyvä herra", ilmoitti hän, "että olen _kapteeni_
Ercole Fortemani. Minulla oli se arvo paavin armeijassa. Olen
palvellut pisalaisia ja Perugian jaloa Baglionia kunniakkaasti ja
kunnostautuen. Olen komentanut sataa keihäsmiestä Giannonin kuuluisassa
vapaakomppaniassa. Olen taistellut ranskalaisten puolella espanjalaisia
vastaan ja espanjalaisten puolella ranskalaisia vastaan, ja olen
palvellut Borgiaa, joka juonittelee niitä kumpiakin vastaan. Olen
kantanut keihästä keisarin seurueessa, ja minulla on ollut kapteenin
arvo myöskin Napolin kuninkaan armeijassa. Nyt, nuori herra, olette
saanut tietää minusta jotakin, ja jos nimeni ei ole tulikirjaimilla
kirjoitettu Italian toisesta päästä toiseen, johtuu se Jumalan ruumis!
— siitä, että ne kädet, jotka ovat minut pestanneet, ovat koonneet
itselleen urotekojeni kunnian."

"Loistava luettelo", kehui Gonzaga, joka oli herkkäuskoisesti niellyt
tämän valhesarjan, "sangen loistava luettelo".

"Eikä ole", vastusti toinen vastustushalusta, joka oli osana hänen
luonteessaan. "Suurenmoinen luettelo, jos niin haluatte, suosittelemaan
minua palkkasoturin tehtäviin. Mutta eihän palkkasoturin alaa sovi
nimittää loistavaksi."

"Siitä asiasta emme välitä riidellä", virkkoi Gonzaga tyynnyttävästi.
Miehen hurjuus oli kauhistava.

"Kuka väittää, ettemme niin tee?" tiedusti toinen. "Kuka minua estää,
jos minua huvittaa siitä riidellä? Vastatkaahan!" ja hän nousi
puolittain pystyyn oman äidyttämänsä raivon kannustamana. "Mutta
malttia!" äänsi hän sitten, äkkiä rauhoittuen. "Varmastikaan ette ole
etsinyt tuttavuuttani ja tilannut tätä viiniä kauniiden silmieni tähden
ettekä asuni hienouden houkuttelemana" hän kohotti repaleisen vaippansa
lievettä "ettekä myöskään sen vuoksi, että haluaisitte heittää
arpanappulaa kanssani. Haluatteko minua palvelukseenne?"

"Arvasitte oikein."

"Ihmeellinen hoksaamiskyky, hemmetti vieköön!" Hänellä näytti olevan
aika ikävystyttävä taipumus ironiaan. Sitten hänen kasvonsa kävivät
ankariksi, ja hän hiljensi ääntänsä, kunnes se oli vain murahtelevaa
kuiskutusta. "Mutta kavahtakaa, herra Gonzaga! Jos haluamanne palvelus
on kurkun sivaltaminen poikki tai joku sentapainen ruma työ, johon
näennäisen puutteenalaisen tilani nojalla oletatte minun olevan kypsän,
niin sallikaa minun neuvoa teitä, jos pidätte omaa nahkaanne arvossa,
jättämään tehtävän mainitsematta ja luikkimaan tiehenne."

Gonzaga ojensi käsiään vastalauseeksi hätäisen, suonenvedontapaisen
pelokkaasti.

"Hyvä herra, hyvä herra minä minä en olisi voinut ajatella sellaista
teistä", sopersi hän lämpimästi, ja hänen lämpönsä oli suureksi
osaksi vilpitöntä, sillä hänestä oli riemuista nähdä vielä joitakuita
omantunnon pidäkkeitä pilkottavan tämän miehen roistomaisen
olemassaolon rumasta kasasta. Sellainen konna, jonka konnuudella ei
olisi rajoja, olisi tuskin sopinut hänen tarkoituksiinsa. "Tarvitsen
kyllä palvelusta, mutta se ei ole hämärän työtä. Se on aikamoinen
yritys, ja luullakseni te olette juuri sellainen mies, jollaista sitä
varten tarvitsen."

"Esittäkäähän tarkempia tietoja!" kehoitti Ercole komeapuheisesti.

"Ensin pitää minun saada sananne, että jos yritys osoittautuisi teille
sopimattomaksi tai ylivoimaiseksi, pidätte asian salassa hiiskumatta
siitä kenellekään."

"Saatanan ruumis! Ei ainoakaan vainaja ole ikinä ollut puolittainkaan
niin vaitelias kuin minä olen."

"Mainiota! Osaatteko etsiä minulle parikymmentä sellaista vankkaa
miestä turvajoukoksi ja varustuksen miehistöksi, jotka kenties
joidenkuiden viikkojen aikana hyvää muonitusta ja tavallisen
palkkasoturin palkkaan verrattuna nelinkertaista palkkaa vastaan
ovat valmiit jonkun verran antautumaan vaaraan, jopa mahdollisesti
kahakoimaan herttuan sotajoukkojen kanssa?"

Ercole puhalsi näppyläiset poskensa pullolleen, niin että Gonzaga
pelkäsi niiden halkeavan.

"Se on henkipaton hommaa!" karjui hän saatuaan takaisin puhekykynsä.
"Henkipaton hommaa, tai minä olen hullu."

"Niinpä kyllä", myönsi Gonzaga. "Se on laadultaan valtiopetoksellinen
puuha. Mutta vaara on vähäinen."

"Ettekö voi kertoa minulle enempää?"

"En uskalla."

Ercole tyhjensi viinipikarinsa yhdellä henkäyksellä ja heilautti sakat
lattialle. Pantuaan sitten tyhjän maljan pöydälle hän istui vähän aikaa
syventyneenä aatoksiinsa. Gonzaga kävi vihdoin kärsimättömäksi ja
huudahti:

"No niin, voitteko auttaa minua? Osaatteko löytää miehet?"

"Jos selittäisitte minulle tarkemmin, minkäluontoinen tarvitsemanne
palvelus on, saattaisin helposti löytää sata."

"Kuten sanoin — tarvitsen ainoastaan parikymmentä."

Ercole näytti kovin vakavalta ja hieroi pitkää nenäänsä miettivästi.

"Se saattaa käydä päinsä", virkkoi hän oltuaan hetkisen vaiti. "Mutta
meidän täytyy etsiä epätoivoisia roistoja, miehiä, jotka jo ennestään
ovat valtiopannassa ja joille ei paljoa merkitse, onko heillä lisää
vielä yksi merkintä syntiluettelossaan, jos he joutuisivat lain
kynsiin. Kuinka pian tarvitsette tätä epätoivoista joukkoa?"

"Huomisiltaan mennessä."

"Mitenkähän —" aprikoi Ercole. Hän laski sormillaan ja näytti
syventyneen harkitsemaan mielessään. "Voisin saada kokoon kymmenkunta
tai tusinan parissa tunnissa. Mutta kaksikymmentä —" Taaskin hän
vaikeni ja vaipui miettimään. Vihdoin hän entistä ripeämmin tiedusti:
"Antakaahan kuulua, millaisen palkan tarjoatte minulle, jos ummessa
silmin heittäydyn tähän puuhaan tarvitsemanne joukkueen johtajaksi?"

Gonzagan kasvot menivät pitkiksi. Sitten hän äkkiä jäykistihe ja otti
kasvoilleen ylpeän ilmeen.

"Aikomukseni on itse johtaa tätä joukkuetta", ilmoitti hän
tappelupukarille ylhäisesti.

"Jumalan ruumis!" ähkäisi Ercole, jonka mieleen tunkeutui eriskummainen
kuva tästä sipsuttelevasta salonkiritarista sellaisen joukon johtajana,
jollaisen hän keräisi. Sitten hän tyyntyi ja jatkoi: "Jos asianlaita on
niin, olisi teidän paras itsenne värvätä se. _Felicissima notte!_" Ja
hän heilautti kättänsä jäähyväisiksi pöydän ylitse.

Siinä oli Gonzagalle pulma. Miten hän osaisi hoitaa sellaista asiaa?
Siihen ei hänen kykynsä riittänyt. Sen hän tunnusti avoimesti.

"Kuunnelkaa nyt minua tarkoin, nuori herra!" oli toisen vastaus.
"Juttu on tällainen: Jos voin kääntyä eräiden ystävieni puoleen ja
ilmoittaa heille, että tekeillä on puuha, jonka yksityiskohtia en voi
heille ilmaista, mutta jossa itse aion johtaa heitä, antautuen siihen
vaaraan, joka siinä saattaa olla, voin epäilemättä tähän samaan aikaan
huomisiltaan mennessä saada heitä pestatuksi parikymmentä sellainen on
heidän luottamuksensa Ercole Fortemaniin. Mutta jos pyytäisin heitä
ryhtymään tuntemattomaan tehtävään yhtä tuntemattoman miehen johdolla,
olisi sellaisen joukkueen muodostaminen kovin vaikea asia."

Tällaisen perustelun voimaa ei Gonzaga saattanut olla tajuamatta.
Tuokion mietittyään hän tarjosi Ercolelle uskollisuuden käsirahaksi
viisikymmentä kultaflorinia ja lupasi senjälkeen maksaa miehelle
palkkaa kaksikymmentä kultaflorinia kuukaudessa, niin kauan kuin
hän tarvitsisi Ercolea palveluksessaan; ja Ercole, joka koko
palkkasoturiaikanaan ei koskaan ollut ansainnut sellaisen summan
kymmenettä osaa, oli valmis heittäytymään tämän perin jalon
herrasmiehen kaulaan ja itkemään pelkästä ilosta ja veljellisestä
rakkaudesta.

Kun asiasta oli sovittu, otti Gonzaga esille raskaan pussin, josta
lähtevä kilinä oli perin mieluinen Fortemanin korvista, ja antoi sen
helisten pudota pöydälle.

"Tuossa on sata florinia tämän joukkueen varustamista varten. En halua
kintereilleni rykmenttiä vieroksuttavia ryysyläisiä." Ja hänen silmänsä
lipui epäkohteliaasti pitkin Ercolen asua. "Muistakaa pukea heidät
sopiviin tamineihin!"

"Se tapahtuu, teidän ylhäisyytenne", lupasi Ercole, osoittaen sellaista
kunnioitusta, jollaista hän ei ollut siihen saakka tuonut näkyviin.
"Entä aseet?"

"Antakaa heille keihäät ja nojapyssyt, jos haluatte, mutta ei mitään
muuta. Se paikka, johon aiomme, on hyvin varustettu aseilla mutta
niitäkään ei ehkä tarvita."

"Ei ehkä tarvita?" kertasi yhä pahemmin hämmästynyt kerskuri.
Aiottiinko heille maksaa niin ruhtinaallinen palkka, vaatettaa heidät
ja ruokkia heitä sitä varten, että heidät saataisiin taipumaan
sellaiseen puuhaan, johon ei kenties liittyisi taistelemista lainkaan?
Totisesti hän ei milloinkaan ollut myynyt itseään miellyttävämpään
ja lupaavampaan tehtävään, ja sinä yönä hän uneksi, että hän oli
päässyt ylimyksen hovimestariksi ja että hänen kintereillään marssi
loputon jono loistavaliverisiä lakeijoita. Aamulla hän heräsi siihen
ajatukseen, että vihdoin hän oli tosiaankin saavuttanut onnensa ja
ettei hänen sodan väsyttämien, vanhojen käsiensä enää tarvitsisi
laahata keihästä.

Tunnokkaasti hän ryhtyi pestaamaan joukkuetta, sillä tämä Ercole
Fortemani oli tavallaan tunnollinen mies kerskaileva ja hillitön,
olkoon menneeksi, tavallaan veijari, joka huonosti kunnioitti
omistusoikeutta: hän ei häikäillyt petollista peliä eikä edes kukkaron
sieppaamista välttämättömyyden ankarasti pakottaessa siitä huolimatta,
että hän oli jalosukuinen ja oli ollut kunnioitettavissa toimissa: hän
oli pitkän tottumuksen saanut juomari ja rehentelevä riidanrakentaja
vähäisimmästäkin aiheesta. Multa kaikesta siitä huolimatta, niin
reuhaava ja epärehellinen kuin hän saattoikin olla elämässään yleensä,
hän kuitenkin koetti kenties ei aina menestyksellisesti, mutta joka
tapauksessa aina vakavasti — olla uskollinen ja vilpitön sille
henkilölle, jonka palkoissa hän oli.




YHDEKSÄS LIKI

"Tratta di corde"


Samalla kun valmisteluhyörinä jatkui ripeästi Urbinossa, selvitteli
Gian Maria puolestaan nopeasti asioitaan Babbianossa voidakseen palata
häihin, joita hän maltittomasti odotti. Mutta hän oli osunut syvempään
sotkukseen kuin oli arvellut, ja hänellä oli enemmän työtä kuin hän oli
otaksunut.

Sinä päivänä, jona hän oli lähtenyt Urbinosta, hän oli ratsastanut
Cagliin saakka ja pysähtynyt jalon herra Valdicampon taloon. Tämä
oli luovutettu hänen käytettäväkseen, ja siellä hän suunnitteli
maata yön. He olivat syöneet illallista herttua de' Alveri, Gismondo
Santi, herra Valdicampo, hänen vaimonsa ja kaksi tytärtään sekä pari
ystäväänsä, Caglin mahtavaa kansalaista, jotka hän oli kutsunut,
jotta he näkisivät, minkä kunnian hänen talonsa oli saanut osakseen.
Alkoi käydä myöhäiseksi, ja seuruetta alkoi painaa turtumus, joka on
ruokahalun runsaan tyydyttämisen seuraus, kun Armstadt — Gian Marian
sveitsiläinen kapteeni astui sisälle ja lähestyi isäntäänsä sellaisen
miehen näköisenä, joka tuo uutisia. Hän seisahtui askeleen tai parin
päähän herttuan korkeaselkäisestä tuolista ja jäi silmäilemään Gian
Mariaa tylsän maltillisesti.

"No, tomppeli?" murahti herttua, kääntäen päätänsä,

Sveitsiläinen astui vielä askeleen likemmäksi. "Hänet on tuotu, teidän
korkeutenne", ilmoitti hän, salaisesti kuiskaten.

"Olenko minä taikuri, jotta minun pitäisi lukea ajatuksesi?" rähähti
Gian Maria. "Kuka on tuonut ja kenet?"

Armstadt silmäili seuruetta empien. Sitten hän astui ihan herttuan
viereen ja supatti hänen korvaansa:

"Urbinoon jättämäni miehet ovat tuoneet narrin Peppen."

Katseen äkillinen kirkastuminen osoitti Gian Marian ymmärtäneen.
Pyytämättä pöytäseurueelta anteeksi hän kääntyi vuorostaan kuiskaamaan
kapteenilleen, että mies oli vietävä hänen huoneeseensa odottamaan
siellä häntä.

"Ota pari miestäsi mukaan ja tule itsekin, Martino!"

Martin kumarsi ja poistui, minkä jälkeen Gian Maria suvaitsi pyytää
anteeksi isännältään, selittäen miehen tuoneen hänelle odotetun
sanoman. Valdicampo, joka sen kunnian vuoksi, että herttua nukkui hänen
kattonsa alla, olisi niellyt paljoa räikeämpiäkin sopimattomuuksia,
piti asiaa vähäisenä ja syrjäytti sen. Ja pian Gian Maria nousi
pöydästä, ilmoittaen, että hänellä oli huomenna edessään pitkä matka,
ja niinpä hän isäntänsä suopealla suostumuksella haluaisi paneutua
makuulle.

Sitten Valdicampo itse esitti kamaripalvelijan osaa, otti yhden
isoista, haaraisista kynttilänjaloista ja valaisi herttualle tietä
tämän huoneistoon. Hän olisi suorittanut palvelustaan ja kantanut
kynttilät aina Gian Marian makuukamariin asti, mutta etuhuoneessa hänen
korkeutensa mahdollisimman kohteliaasti pyysi häntä laskemaan kynttilät
pöydälle ja poistumaan.

Herttua seisoi hetkisen, pohtien, ilmaisisiko hän Alvarille ja Santille
— jotka olivat seuranneet häntä ja seisoivat odottamassa hänen
komennuksiaan — mitä hän aikoi tehdä. Lopulta hän päätti toimia yksin
ja kokonaan oman mielensä mukaan. Niinpä hän lähetti saattajansa pois.

Kun he olivat menneet ja hän oli aivan yksin, taputti hän käsiään
vastakkain, Tämän kutsun jälkeen hänen makuuhuoneensa ovi avautui, ja
Martin Armstadt näkyi kynnyksellä.

"Onko hän siellä?" tiedusti herttua.

"Vartoamassa teidän korkeuttanne", vastasi sveitsiläinen, pitäen ovea
auki Gian Marialle.

Herttualle Valdicampon palatsissa varattu makuukamari oli komea ja
korkea huone, jonka keskellä kohosi laaja, kaiverruksin koristettu,
pystypatsailla ja tekotaivaalla varustettu kunniavuode.

Uuninreunuksella seisoi kaksi viisihaaraista kynttilänjalkaa, joissa
vahakynttilät paloivat. Mutta Gian Maria ei näkynyt arvelevan
valaistusta riittäväksi hänen aikomiaan tarkoituksia varten, sillä hän
käski Martinin noutaa viereiseen huoneeseen jätetyn kynttilänjalan.
Sitten hän käänsi huomionsa ikkunan ääressä seisovaan ryhmään, johon
uuninreunustalta tulviva valo osui täydellisesti.

Ryhmässä oli kolme miestä, joista kaksi oli Armstadtin kaartin
rintahaarniskalla ja kypärillä varustettuja palkkasotilaita ja kolmas,
joka seisoi vankina heidän välissään, kovaonninen Peppe. Narrin kasvot,
olivat tavallista kalpeammat, samalla kun tavanmukainen veitikkamaisuus
oli kadonnut hänen silmistään ja suunsa ympäriltä ja pelko oli
vallannut sen sijan. Hän loi herttuan julmiin silmiin levottoman ja
surkean rukoilevan katseen.

Valmistuttuaan siitä, ettei Peppellä ollut aseita ja että hänen kätensä
olivat sidotut selän taakse, Gian Maria käski vartijoiden poistua,
mutta olla valmiina etuhuoneessa Armstadtin luona. Sitten hän kääntyi
Peppeen päin matala otsa rypyssä.

"Et ole yhtä hilpeä kuin olit tänä aamuna, narri", pilkkasi hän.

Peppino väänsi vähän ruumistaan, mutta hänen pitkän pilailutottumuksen
kouluttama luonteensa valoi hänen vastaukseensa rohkeata leikillisyyttä.

"Olosuhteet ovat tuskin yhtä suotuisat — minulle. Mutta teidän
korkeutenne näyttää olevan erittäin hyvällä tuulella."

Gian Maria katseli häntä kiukkuisesti tuokion, Hän oli hidasälyinen
mies eikä osannut keksiä sopivaa vastausta, ei sellaista purevaa ivaa.
jonka lausuminen olisi ollut hänestä nautinto. Hän siirtyi verkkaisesti
takan luokse ja nojasi kyynärpäänsä sen reunukseen.

"Hyvä tuulesi houkutteli sinut lausumaan eräitä sanoja, ja olisin
armollinen,jos pieksättäisin sinua niiden tähden.”

"Ja saman järkeilyn mukaan olisitte laupias, jos hirtättäisitte minut",
vastasi narri kuivasti, kalpea hymy huulillaan.

"Ahaa! Sinä myönnät sen?" karjaisi Gian Maria lainkaan oivaltamatta
tarkoitettua ironiaa. "Mutta minä olen hyvin lempeä ruhtinas, narri."

"Lempeytenne on sananpartena", vastasi pilanlaskija, mutta tällä kertaa
hänen ei onnistunut jättää äänestään pois purevan ivan häivettä.

Gian Maria loi häneen raivoisan vilkaisun.

"Pilkkaatko sinä minua, elukka? Pidä myrkyllinen kielesi aisoissa tai
minä revitän sen sinulta pois!"

Peppen kasvot kävivät harmaiksi tästä uhkauksesta, kuten ymmärrettävää
olikin sillä mitäpä hänen kaltaisensa tekisi maailmassa kielettömänä?

Nähdessään hänen olevan mykkänä kauhusta herttua jatkoi:

"Siitä huolimalta, että ansaitset joutua hirteen hävyttömyytesi tähden,
olen taipuvainen päästämään sinut vahingoittumattomana, kun vain
vastaat totuudenmukaisesti niihin kysymyksiin, jotka sinulle esitän."

Peppinon eriskummainen hahmo taipui kaksin kerroin kumarrukseen.

"Odotan kysymyksiänne, jalo herra", vastasi hän.

"Puhuit —", herttua empi hetkisen, sisäisesti vääntelehtien
muistellessaan narrin sananmukaisia lauseita. "Puhuit tänä aamuna
eräästä neiti Valentinan kohtaamasta henkilöstä."

Ilveilijän kasvonilmeet näyttivät käyvän yhä pelokkaammiksi. ‒ "Niin",
myönsi hän tukahtuneesti.

"Missä hän kohtasi sen ritarin, josta puhuit ja jota kuvailit minulle
niin ihmeen ylistävin sanoin?"

"Aquaspartan metsässä, jossa Metauro-joki on pelkkä puro. Noin kaksi
penikulmaa Sant’ Angelon tällä puolella."

"Sant Angelon!" kertasi Gian Maria, hätkähtäen, kun vain mainittiin sen
paikan nimi, jossa äskeinen salajuoni häntä vastaan oli punottu. "Entä
milloin se tapahtui?"

"Pääsiäisen edellisenä keskiviikkona, monna Valentinan matkustaessa
Santa Sofiasta Urbinoon."

Herttua ei virkkanut sanaakaan vastaukseksi. Hän seisoi hiljaa, pää
kumarassa, ajatustensa taaskin palatessa salaliittoon. Vuoritaistelu.
jossa Masuccio oli saanut surmansa, oli tapahtunut tiistai-iltana, ja
hänessä heräsi varmuus niin niukat kuin todistukset olivatkin — että
tämä mies oli yksi pakoon päässeitä salaliittolaisia.

"Miten joutui emäntäsi puheisiin tämän miehen kanssa — tunsiko hän
hänet?" tiedusti hän vihdoin.

"Ei, teidän korkeutenne: mutta mies oli haavoittunut ja senvuoksi
herätti hänen sääliään. Hän koetti hoitaa muukalaisen vammaa."

"Haavoittunut?" kiljaisi Gian Maria täyttä kulkkua. "Jumal' auta, asia
on niinkuin epäilin. Olen valmis vannomaan, että hän sai sen haavan
edellisenä yönä Sant' Angelossa. Mikä hänen nimensä oli, narri? Kun
ilmoitat minulle sen, pääset vapaasti lähtemään."

Vain sekunnin ajan näytti kyssäselkä epäröivän. Hän pelkäsi hirveästi
Gian Mariaa, jonka julmuudesta kerrottiin kaameita tarinoita. Mutta
vielä enemmän hän pelkäsi ikuista kadotusta, jonka hän saattaisi
ansaita, jos hän rikkoisi sen valansa, ettei ilmaisisi, kuka ritari oli.

"Voi!" huokasi hän, "toivoisinpa voivani hankkia vapauteni niin
huokealla hinnalla: sitä ei tietämättömyys kuitenkaan salli minun
maksaa. En tiedä hänen nimeään." Herttua katsahti häneen tutkivasti
ja epäluuloisesti. Vaikka hän olikin luonnostaan tylsä, näytti into
nyt antaneen oveluutta ja terävyyttä hänen älylleen, ja epäluulo oli
johtanut hänet panemaan merkille narrin hetkellisen empimisen.

"Minkänäköinen hän oli? Kuvaile häntä minulle! Millainen puku hänellä
oli? Minkälaatuiset hänen kasvonsa olivat?"

"Taaskaan, herra herttua, en pysty vastaamaan teille. Näin hänestä vain
mahdollisimman lyhyen vilahduksen."

Herttuan kellankalpeat kasvot kävivät hyvin ilkeännäköisiksi, ja
häijy hymy kaarrutti hänen huuliaan, paljastaen hänen vahvat, valkeat
hampaansa.

"Niinkö lyhyen, ettei hänestä jäänyt sinulle minkäänlaista muistoa?"
kysyi hän.

"Aivan niin, teidän korkeutenne."

"Sinä valehtelet, epäsikiö", jyräytti Gian Maria vihan vimmoissaan.
"Vasta tänä aamuna väitit, että hänen vartalonsa oli oivallinen,
hänen kasvonpiirteensä ylevät, hänen esiintymisensä ruhtinaallinen,
hänen puhetapansa hienon kohtelias ja — en muista, mitä kaikkea. Nyt
kuitenkin vakuutat minulle vakuutat _minulle_ — että näit hänestä
niin lyhyen vilahduksen, ettet osaa häntä kuvailla. Sinä tiedät hänen
nimensä, veijari, ja sinun pitää ilmaista se minulle tai muutoin —"

"Totisesti, totisesti, jalo herra, älkää tulistuko —" alkoi narri
pelokkaan torjuvasti. Mutta herttua keskeytti hänet.

"Tulistuko?" kertasi hän silmiensä laajentuessa tämän vihjauksen
herättämästä jonkinlaisesta kauhusta. "Uskallatko syyttää minua
kuolevaisten kiivaussynnistä? Minä en ole tulistunut; minussa ei ole
kiukkua." Hän teki ristinmerkin, ikäänkuin karkoittaakseen pahan
mielialan, jos sitä todellakin olisi, kumarsi päätänsä hartaasti, pani
kätensä ristiin ja jupisi kuuluvasti: "_Libera me a malo Domine!_"
Sitten hän entistä rajummin tiedusti: "Suostutko nyt ilmaisemaan
minulle hänen nimensä?"

"Toivoisin voivani", aloitti kauhistunut kyssäselkä. Mutta silloin
herttua kääntyi poispäin hänestä vihaisen kärsimättömästi, taputti
käsiään ja huusi:

"Hei, Martino!" Ovi avautui heti, ja sveitsiläinen näyttäytyi. "Tuo
sisälle miehesi ja köytesi!"

Kapteeni pyörähti kantapäällänsä, ja samalla narri heittäytyi Gian
Marian jalkojen juureen.

"Armoa, teidän korkeutenne!" ulisi hän. "Älkää hirtättäkö minua! Olen —"

"Me emme aio hirttää sinua", keskeytti herttua kylmästi. "Kuolleena
olisit tosiaankin mykkä, eikä sinusta olisi meille vähääkään hyötyä.
Me tarvitsemme sinua elävänä, herra Peppino — elävänä ja puheliaana;
huomaamme sinut sangen harvapuheiseksi ollaksesi narri. Mutta toivomme
saavamme pakotetuksi sinut puhumaan."

Polvillaan oleva Peppe käänsi hurjistuneet silmänsä taivasta kohti.

"Vaivattujen äiti", rukoili hän, minkä jälkeen herttua purskahti
ylenkatseelliseen nauruun.

"Mitä tekemistä on taivaallisella äidillä tuollaisen törkykasan kanssa
kuin sinä olet? Osoita vetoomuksesi minulle! Minä olen kohtalosi
välittömämpi määrääjä. Ilmaise minulle metsässä kohtaamanne miehen
nimi, ja asiasi saattavat vielä käydä hyvin."

Peppino oli polvillaan ja pysyi vaiti; kylmä hiki kihosi hänen
kalpealle otsalleen, ja kauhea pelko kouristi hänen sydäntään
ja kaulaansa. Mutta vieläkin voimakkaampi kuin se kauhu, jota
hänelle valmisteltiin, oli kauhu sitä kohtaan, että hän menettäisi
kuolemattoman sielunsa rikkomalla vannomansa juhlallisen valan. Vihdoin
Gian Maria kääntyi hänestä kätyriensä puoleen, jotka nyt astuivat
hiljaa sisälle ja näöstä päättäen tiesivät, minkälainen työ heitä
odotti. Martino nousi vuoteelle ja riippui vähän aikaa tekotaivaan
puitteessa.

"Se kestää, teidän korkeutenne", ilmoitti hän.

Gian Maria käski hänen siinä tapauksessa irroittaa samettikaihtimet,
samalla kun hän lähetti toisen miehistä katsomaan, oliko etuhuoneen ovi
suljettu, jotta huuto ei tunkeutuisi Valdicampon väen huoneisiin.

Muutamissa sekunnissa oli kaikki valmista, ja karkeasti Peppino
nostettiin polviltaan jupisemasta rukouksiaan, että pyhä neitsyt soisi
hänelle voimia tällä hädän hetkellä.

"Viimeisen kerran, herra narri", lausui herttua, "suostutko ilmaisemaan
meille hänen nimensä?"

"Teidän korkeutenne, en voi", vastasi Peppe siitä huolimatta, että
kauhu ihan hyyti hänen vertansa.

Tyydytyksen välke kiilui nyt Gian Marian silmissä.

"Sinä siis tiedät sen", huudahti hän. "Enää et väitäkään, ettet tiedä,
vaan ainoastaan, ettet voi sitä ilmaista. Riippumaan hänet, Martino!"

Viimeisen kerran surkeasti yrittäen ponnistaa välttämätöntä vastaan
narri kiskaisihe irti vartijoiltaan ja heittäytyi ovea kohti.
Toinen vanttera sveitsiläinen kouraisi häntä niskasta sellaisella
otteella, että hän parahti kivusta. Gian Maria silmäili häntä synkän
uhkaavasti, ja Martin ryhtyi kiinnittämään köyden toista päätä hänen
yhteensidottuihin ranteisiinsa. Sitten hänet vapisevana vietiin upean
vuoteen ääreen. Nuoran toinen pää viskattiin katospuitteen paljastetun
tangon ylitse. Tähän päähän tarttuivat molemmat sotilaat. Martin seisoi
vangin vieressä. Herttua heittäytyi isoon, kaiverruksin koristettuun
tuoliin, ja hänen pyöreille, kalpeille kasvoilleen levisi nyt nautinnon
ilme.

"Tiedät, mitä sinulle aiotaan tehdä", virkkoi hän jäätävän
välinpitämättömästi. "Tahdotko puhua, ennenkuin aloitamme?"

"Teidän korkeutenne", sanoi narri pelon tukahduttamalla äänellä,
"te olette hyvä kristitty, kirkko-äidin uskollinen poika ja uskotte
helvetin iankaikkiseen tuleen?"

Gian Marian otsa meni ryppyyn. Mielikö narri peloitella häntä
haastelemalla yliluonnollisesta kostosta?

"Niinpä", jatkoi Peppe, "olette ehkä armollinen, kun tunnustan asemani.
Vannoin Aequaspartassa tuona onnettomana päivänä kohtaamalleni miehelle
mitä juhlallisimmin, etten ikinä paljastaisi, kuka hän oli. Mitä minun
pitää tehdä? Jos pidän valani, rääkkäätte te minut kenties kuoliaaksi.
Jos rikon sen, olen iankaikkisesti kadotettu. Olkaa sääliväinen, jalo
herra, sillä nyt tiedätte, millaisessa asemassa olen!"

Hymy Gian Marian kasvoilla leveni, ja se näytti tekevän hänen suunsa
ja silmiensä julman ilmeen entistä selvemmäksi. Narri oli ilmoittanut
hänelle sellaisen seikan, jonka tietämisestä hän olisi ollut valmis
maksamaan paljon. Peppe oli kertonut, että se mies, jonka nimen hän
tahtoi tietää, oli niin kovasti pelännyt muiden saavan tietää hänen
sinä päivänä olleen Aequaspartassa, että hän oli valalla velvoittanut
narrin pitämään sen salassa. Siitä, mitä hän aikaisemmin oli epäillyt,
hän oli nyt varma. Kysymyksessä oleva mies oli salaliiton jäsen;
otaksuttavasti itse sen päällikkö. Ei mikään muu kuin se, että narri
kuolisi kidutettaessa, voisi nyt estää häntä saamasta tietää sen
tuntemattoman nimeä, joka oli tehnyt hänelle kaksin kerroin vääryyttä,
vehkeillyt häntä vastaan ja — jos narriin oli luottamista vallannut
Valentinan sydämen.

"Sielusi kadotuksesta ei minua vaadita vastaamaan", virkkoi hän
vihdoin. "Minulla on kylliksi huolta pelastaakseni omani — sillä
kiusaukset ovat monet, ja tämä liha-parka on heikko. Mutta minä
tarvitsen juuri tämän miehen nimeä ja — kautta Viterbon Lucian viiden
haavan! — minä saan sen tietää. Suostutko puhumaan?"

Nyyhkytyksen kaltainen puistatti narri-poloisen rujomuotoista ruhoa.
Mutta siinä kaikki. Pää kumarassa hän itsepintaisesti pysyi ääneti.
Herttua antoi merkin miehille, ja heti he molemmat heittäytyivät,
koko painollaan köyden varaan, hinaten Peppeä ranteista, kunnes hän
oli sänkykatoksen tasalla. Sen tehtyään he pysähtyivät ja käänsivät
silmänsä herttuaan päin, odottaen lisää määräyksiä. Taaskin Gian
Maria kehoitti narria vastaamaan hänen kysymyksiinsä; mutta Peppe,
vääntelehtivä, muodoton rykelmä, josta roikkui kaksi jalkaa, pysyi
itsepintaisesti vaiti.

"Antakaa mennä!" ärähti Gian Maria kärsimättömänä. Miehet hellittivät
irti köyden ja antoivat sen lipua noin metrin verran käsissään. Sitten
he puristivat sitä uudelleen, joten Peppen äkillinen putoaminen
keskeytyi yhtä äkilliseen nykäykseen, joka oli vähällä kiskaista hänen
kätensä irti nivelkuopistaan. Tämä taidokas kidutus puristi parkaisun
hänen huuliltaan, ja taaskin hänet hinattiin ihan sänkykatoksen tasalle.

"Suostutko nyt puhumaan?" tiedusti Gian Maria kylmästi, miltei
huvitetusti. Mutta yhäti narri pysyi ääneti, ja hänen alahuulensa oli
niin tiukasti puristettu hampaiden väliin, että siitä valui verta hänen
leualleen. Taaskin herttua antoi merkin, ja taaskin hänet pudotettiin.
Tällä kertaa järjestettiin putous pitemmäksi, joten kiskaisu, jolla se
keskeytettiin, oli ankarampi kuin ensimmäinen oli ollut.

Pepestä tuntui kuin hänen luunsa olisivat irronneet nivelistään ja kuin
hänen olkapäitänsä, kyynärpäitänsä ja ranteitaan olisi kärvennetty
hehkuvalla raudalla.

"Laupias Jumala!" kirkaisi hän. "Voi, sääliä, jalo herra!"

Mutta jalo herra hinautti hänet uudelleen sängynkatoksen tasalle.
Kiemurrellen siellä äärimmäisessä tuskassaan kyssäselkä-raukka syyti
vaahtoisilta huuliltaan tulvan kirouksia ja sadatuksia, vaatien
taivasta ja helvettiä iskemään hänen kiduttajansa hengettömiksi.

Mutta herttua, jonka käytöksestä saattoi päättää, että hän oli
karaistunut näkemään tällaisen kidutusmuodon vaikutuksia, katseli häntä
julmasti hymyillen sellaisen miehen tapaan, joka tarkkailee tapahtumien
kehittymistä hänen haluamaansa ja suunnittelemaansa lopputulokseen. Hän
oli malttamattomampi, ja nyt hänen merkkinsä tuli nopeammin. Kolmannen
kerran narri pudotettiin ja pysäytettiin nyt vajaan metrin päässä
lattiasta.

Tällä kertaa hän ei edes kirkaissut. Hän riippui hervottomana nuoran
päässä, suu yltyleensä veressä, kasvot kammottavan, välkkyvän kalpeina,
eikä hänen silmistään näkynyt mitään muuta kuin valkuaiset. Hän roikkui
ja valitti surkeasti ja lakkaamatta. Martin katsahti kysyvästi Gian
Mariaan, ja hänen silmänsä tiedustivat hyvin selvästi, eikö heidän
olisi paras tauota. Mutta Gian Maria oi kiinnittänyt lainkaan huomiota
häneen.

"Riittääkö tämä sinulle?" kysyi hän narrilta. "Suostutko nyt puhumaan?"

Mutta narrin ainoa vastaus oli ähkäisy, minkä jälkeen hänet taaskin
heltymättömän herttuan merkistä kiskottiin ylös. Mutta peläten neljättä
putousta, edellisiä hirvittävämpää, Peppe ihan äkkiä heräsi tajuamaan
mahdottoman kauhean tilansa. Että tätä tuskaa kestäisi, kunnes hän
kuolisi tai pyörtyisi, siitä hän oli varma. Ja koska hän ei tuntunut
voivan pyörtyä eikä kuolla, ei hän enää jaksanut kärsiä. Mitä merkitsi
hänelle taivas tai helvetti silloin, koska kummankaan ajatteleminen
ei kyennyt poistamaan tämän rääkkäyksen kauhua eikä vahvistamaan
häntä kestämään sen tuskia? Hän ei jaksanut enää kestää — ei, ei edes
pelastaakseen kahtatoista sielua, jos hänellä olisi niitä niin monta
ollut.

"Minä puhun", kirkaisi hän. "Laskekaa minut alas, niin saatte tietää
hänen nimensä, herra herttua."

"Lausu se ensin, tai laskeutumisesi käy samaan tapaan kuin ennenkin."

Peppe lipaisi kielellään verisiä huuliaan, riippui hiljaa ja puhkesi
puhumaan.

"Hän oli serkkunne", huohotti hän, "Francesco de Falco, Aquilan kreivi".

Herttua tuijotti häneen hetkisen pelästyneen näköisenä ja suu auki.

"Puhutko totta, elukka?" tiedusti hän värisevällä äänellä. "Aquilan
kreivikö oli se haavoittunut, jota neiti Valentina hoiti?"

"Vannon sen", vakuutti narri. "Ja Jumalan ja hänen autuaiden pyhiensä
nimessä laskekaa minut nyt alas!"

Hetkisen häntä vielä pidettiin riippumassa ja varrottiin Gian
Marian merkkiä. Herttua silmäili häntä edelleen yhtä hämmästyneen
näköisenä, samalla pohtien ajatuksissaan kuulemaansa uutista. Sitten
syöpyi sen todenperäisyys hänen mieleensä. Juuri Aquilan kreivi oli
babbianolaisten epäjumala. Mikä siis oli luonnollisempaa kuin se, että
salaliittolaiset koettivat nostaa hänet sille valtaistuimelle, jonka
he aikoivat riistää Gian Marialta? Hän sätti itseään hupsuksi, kun ei
ollut sitä aikaisemmin arvannut.

"Laskekaa hänet alas!" käski hän lyhyesti miehiään. "Sitten viekää
hänet pois täältä ja antakaa hänen mennä Herran rauhassa! Hän on tehnyt
tehtävänsä."

Hänet laskettiin hellävaroen alas, mutta kun hänen jalkansa koskettivat
lattiaa, ei hän kyennyt seisomaan. Hänen jalkansa pettivät, ja hän
virui — pienenä, kyssäselkäisenä kasana — lattiamatolla. Hän oli mennyt
tajuttomaksi.

Armstadtin antamasta merkistä nostivat sotilaat hänet lattialta ja
kantoivat hänet välissään ulos.

Gian Maria meni huoneen poikki kirjaillun verhon peittämälle
rukousjakkaralle ja polvistui norsunluisen ristiinnaulitun kuvan eteen
kiittääkseen Jumalaa erikoisesta armon välähdyksestä, jolla Hän oli
suvainnut paljastaa herttualle tämän vihollisen.

Sitten hän veti ihokkaansa povelta kulta- ja merenvahahelmistä
kokoonpannun rukousnauhan ja suoritti hurskaasti iltahartautensa.




KYMMENES LUKI

Aasin kiljuntaa


Kun korkea ja mahtava Gian Maria Sforza aamulla kahdennellakolmatta
tunnilla ratsasti pääkaupunkiinsa Babbianoon, oli kaupunki rajun
kuohunnan vallassa, mikä johtui, kuten hän oikein arvasi, Caesar
Borgian lähettilään pahaenteisestä saapumisesta.

Häntä vastassa oli Porta Romanalla sankka ja ynseä väkijoukko, joka
pysyi syvän äänettömänä hänen ratsastaessaan kaupunkiin Alvarin ja
Santin seuraamana sekä kahdenkymmenen täysissä varuksissa olevan
vartiomiehensä ympäröimänä. Tässä äänettömyydessä oli uhkaa,
peloittavampaa kuin huudot, ja herttuan kasvot olivat hyvin kalpeat,
kun hän sinkautteli voimattoman raivon äkäisiä silmäyksiä sinne
tänne. Mutta vielä pahempaa oli tulossa. Heidän ratsastaessaan Borgo
dell' Annunziatalle, taajeni väkijoukko, ja hiljaisuuden syrjäyttivät
myrskyinen ulvonta ja kiukkuiset kiljaisut. Rahvas kävi uhkaavaksi,
ja Armstadtin määräyksestä — herttua oli nyt liiaksi pelon lamauttama
käskeäkseen mitään — laskivat sotilaat keihäänsä tanaan aukaistakseen
tietä, samalla kun yksi tai kaksi kaupunkilaista, jotka aaltoileva
ihmistulva oli työntänyt liian likelle ratsujoukkoa, sortui hevosten
jalkoihin.

Ivalliset äänet kyselivät herttualta, oliko hän naimisissa ja missä
olivat hänen appensa keihäsmiehet, joiden piti suojella heitä Borgiaa
vastaan. Jotkut vaativat selvitystä siitä, mihin viimeksi nostettu,
yletön vero oli mennyt ja missä oli se armeija, joka sillä olisi
pitänyt värvätä. Tähän vastasivat toiset herttuan puolesta, ladellen
parikymmentä kehnoa tarkoitusperää, joihin rahat oli tungettu.

Sitten kajahti äkkiä huuto: "Murhaaja!" Sitä seurasi kiukkuisia
vaatimuksia, että hänen oli palautettava henkiin uljas Ferrabraccio,
Amerini, kansan ystävä, ja ne muut, jotka hän oli äskettäin
teurastanut, tai sitten seurattava heitä kuolemaan. Vihdoin kiiri
hurjasti hänen korvissaan Aquilan kreivin nimi, joka aiheutti
myrskyisen huudon: "_Evviva!_ Eläköön Francesco del Falco!" Ja
itsepintainen, muiden seasta voimakkaana kaikuva ääni nimitti häntä
jo "il Duca Francescoksi". Silloin kohosi veri Gian Marian aivoihin,
ja suuttumuksen aalto sysäsi syrjään pelon hänen sydämestään. Hän
nousi seisomaan jalustimissaan, ja hänen silmänsä välkkyivät hänet
vallanneesta kateellisesta raivosta.

"Martino!" karjui hän käheästi kapteenilleen. "Keihäät tanaan ja
laskettakaa tuon joukon lävitse täyttä neliä!"

Vanttera sveitsiläinen empi, vaikka olikin rohkea mies. Alvaro de
Alvari ja Gismondo Santi katsahtivat toisiinsa huolestuneina, ja vanha,
säikkymätön valtiomies, jonka sydämessä rahvaan uhkaava myllerrys ei
ollut herättänyt vähäisintäkään pelon häivettä, kalpeni kuultuaan tämän
määräyksen.

"Teidän korkeutenne", vetosi hän herttuaan, "ette voi tarkoittaa sitä".

"Enkö voi tarkoittaa sitä?" kivahti Gian Maria, samalla kun hänen
katseensa siirtyi Santista epäröivään kapteeniin. "Tomppeli!" ärjäisi
hän jälkimäiselle. "Tyhmä elukka, mitä varrot? Etkö kuullut sanojani?"

Sekuntiakaan vitkastelematta kapteeni nyt nosti miekkansa koholle ja
karjui syvällä kurkkuäänellään miehilleen komennuksen, joka sai heidän
keihäänsä painumaan alemmaksi kuin vaakasuoraan. Myöskin rahvas oli
kuullut julman komennuksen, ja lähinnä ratsujoukkoa olevat heräsivät
tajuamaan vaaransa ja olisivat perääntyneet, jolleivät muut olisi
takaapäin sulloutuneet tiukalle ja pitäneet heitä kuoleman vuoksessa,
joka nyt syöksyi heitä kohti aseiden kalahdellessa ja käheiden huutojen
kaikuessa.

Nyt täyttivät kirkaisut ilman, jossa äskettäin oli sinkoillut
äänekkäitä uhkauksia. Mutta väkijoukossa oli joitakuita, jotka eivät
halunneet olla tämän teurastuksen toimettomia katselijoita. Puolet
torin kivistä lensivät ratsujoukon jäljessä ja putosivat itsepintaisena
kuurona sotilaiden varuksille, kolhien useita teräskypärejä niiden
kantajien kivuksi ja epämukavuudeksi. Herttuaan itseensä osui kaksi
kiveä, ja Santin suojaamattomaan päähän tuli paha haava, josta vuoti
runsaasti verta, värjäten hänen lumivalkeita hiuksiaan.

Näin rumalla tavalla he vihdoin saapuivat herttualliseen palatsiin,
jättäen jälkeensä kuolleita ja loukkaantuneita osoittamaan tietä, jota
myöten he olivat tulleet.

Vihan vimmassa Gian Maria meni huoneisiinsa eikä tullut jälleen
näkyviin, ennenkuin hänelle noin kahden tunnin kuluttua ilmoitettiin
Caesar Borgian, Valentinoisin herttuan, lähettilään pyrkivän hänen
puheilleen.

Yhäti raivostuneena ja kihisten kiukusta hänen osakseen tulleen
häpäisevän mielenosoituksen tähden Gian Maria — perin sopimattomalla
tuulella sellaista keskustelua varten, joka olisi vaatinut kylmyyttä
ja mielenmalttia terävämmiltäkin aivoilta kuin hänen olivat — otti
vastaan lähettilään, synkän, pappiskasvoisen espanjalaisen, palatsin
valtaistuinsalissa. Herttuan seurassa olivat Alvari, Santi ja Fabrizio
da Lodi, samalla kun hänen äitinsä Caterina Colonna istui tuolilla,
jonka tulipunaiseen samettipäällykseen oli kullalla kirjailtu Sforzan
leijona.

Keskustelu oli lyhyt, ja sen lopun karkeus oli räikeästi ristiriidassa
sen alun muodollisen kohteliaisuuden kanssa. Pian kävi selväksi, että
lähettilään varsinainen tehtävä oli rakentaa isäntänsä puolesta riitaa
Babbianon kanssa, jotta Borgia saisi järkevän tekosyyn hyökätäkseen
herttuakuntaan. Hän vaati, aluksi kohteliaasti ja rauhallisesti,
mutta myöhemmin — saatuaan epäyksen — röyhkeän tiukasti Gian Mariaa
hankkimaan Valentinoisin herttualle sata ratsumiestä — tai viisisataa
jalkamiestä — jotta hänkin osaltaan jossakin määrin auttaisi Caesar
Borgiaa tämän aikoessa ryhtyä vastustamaan ranskalaisia, jotka
uhkasivat tunkeutua maahan.

Gian Maria ei välittänyt rahtuakaan niistä pidättävistä sanoista,
joita Lodi kuiski hänen korvaansa, kehoittaen häntä viivyttelemään,
lykkäämään tämän asian siksi, kunnes liitto Urbinon suvun kanssa olisi
lopullisesti solmittu ja heidän asemansa vahvistunut niin paljon, että
he pystyisivät uhmaamaan Caesar Borgian vihaa. Mutta ei tämä eivätkä
ne vihaiset, merkitsevät silmäykset, joita hänen älykäs äitinsä loi
häneen, kyenneet hillitsemään häntä. Hän totteli ainoastaan itsepäisen
mielialansa ääntä uneksimattakaan niistä seurauksista, joita hänelle
saattaisi koitua.

"Viekää Valentinoisin herttualle minulta seuraava vastaus", lausui hän
lopuksi. "Ilmoittakaa hänelle, että ne keihäsmiehet, jotka minulla on
Babbianossa, aion pitää voidakseni niillä puolustaa omia rajojani hänen
rosvomaisia hyökkäyksiään vastaan. Herra da Lodi", lisäsi hän, kääntyen
Fabrizion puoleen, malttamatta edes kuunnella, oliko lähettiläällä
vielä jotakin sanottavaa, "käskekää opastaa tämä herra takaisin
majapaikkaansa ja huolehtikaa siitä, että hänet turvallisesti saatetaan
täältä herttuakuntamme rajalle saakka!"

Kun lähettiläs kasvot tulipunaisina ja katse uhkaavana oli poistunut
Lodin saattamana, nousi rouva Caterina ihan kuin törkeästi loukatun
kärsivällisyyden ruumiillistumana ja syyti karvaita moitteita
harkitsemattomalle pojalleen.

"Hupakko!" myrskysi hän. "Tuolla menee herttuakuntasi — tuon miehen
kämmenellä." Sitten hän naurahti katkerasti. "Viskatessasi sen pois
olet kenties sittenkin tehnyt viisaan valinnan, sillä niin totta kuin
taivaassa on Jumala, olet tyyten kelvoton sitä säilyttämään."

"Korkea äitini", vastasi Gian Maria niin arvokkaasti kuin suinkin
saattoi aivojensa ollessa niin surkean sekasortoisessa tilassa
kuin ne nyt tuntuivat olevan, "teidän olisi viisainta antautua
naisentehtäviinne sekaantumatta miehen puuhiin".

"Miehen puuhiin!" pilkkasi rouva Caterina. "Ja sinä hoidat niitä
vallattoman pojan tai oikullisen naisen tavoin."

"Minä hoidan niitä, madonna, niinkuin minusta paraalta näyttää,
sillä sattumalta olen juuri _minä_ Babbianon herttua", vastasi Gian
Maria jurosti. "En ikinä pelkää ainoatakaan maanpinnalla astellutta
paavinpoikaa. Liitto Urbinon kanssa on miltei solmittu. Jos Valentino,
sittenkun se asia on järjestetty, näyttää hampaitaan, niin — Jumal'
auta! — me näytämme omiamme."

"Niin, mutta erotus on se, että hänellä on suden hampaat ja sinulla
lampaan. Sitäpaitsi on liitto Urbinon kanssa vielä keskeneräinen.
Sinun olisi ollut viisaampaa lähettää lähettiläs takaisin annettuasi
hänelle jonkun epämääräisen lupauksen, jonka nojalla olisit saanut
kylliksi aikaa lopullisesti järjestääksesi asiat Montefeltron suvun
kanssa. Asiain näin ollen ovat päiväsi luetut. Caesarille lähettämäsi
sanoman jälkeen hän toimii heti. Omasta puolestani minulla ei ole
lainkaan halua joutua hyökkääjän saaliiksi, ja minä poistun Babbianosta
etsiäkseni turvaa Napolista. Ja jos saan tarjota sinulle vielä
viimeisesi neuvon, on se se, että sinun pitäisi tehdä samoin."

Gian Maria nousi pystyyn ja tuli alas korokkeelta, silmäillen häntä
tylsän hämmästyneesi. Sitten hän ikäänkuin apua pyytääkseen katsahti
Alvariin, Santiin ja viimeksi Lodiin, joka oli palannut Caterinan
puhuessa. Mutta heistä ei kukaan hiiskunut sanaakaan, ja kaikkien
silmät olivat vakavat.

"Arkoja raukkoja olette kaikki!" ivasi hän. Sitten hänen kasvonsa
synkkenivät, ja hänen sävynsä kävi tiukemmaksi. "Sellainen en minä
ole", vakuutti hän, "joskin menneisyydessä lienen joskus sellaiselta
näyttänyt. Olen vihdoinkin herännyt, hyvät herrat. Kuulin tänään
Babbianon kaduilla äänen ja näin näyn, ja ne valoivat tulta
verisuoniini. Teidän ennen tuntemanne säyseä, pehmeä, hellittelevä
herttua on poissa. Leijona on vihdoinkin hereillä, ja saatte nähdä
sellaista, mistä ette ole uneksineetkaan."

Toisten nyt katsellessa häntä lisäsi heidän silmiensä vakavuutta
pelokkaan ihmettelevä ja kysyvä ilme. Aikoiko hänen järkensä pettää sen
hirveän pingoituksen johdosta, joka sitä oli painanut sinä päivänä?
Jollei se ollut hulluutta, niin mitä muuta merkitsi moinen hurja
kerskailu?

"Oletteko kaikki mykkiä?" kivahti hän silmissään kuumeinen kiilto. "Vai
arveletteko minun lupaavan enemmän kuin kykenen täyttämään. Saatte itse
päättää, ja pian. Tänään, korkea äitini, samalla kun te matkustatte
etelään, kuten meille ilmoititte, lähden minä jälleen pohjoiseen,
takaisin Urbinoon. En tuhlaa enää päivääkään. Viikon kuluessa, hyvät
herrat, olen Jumalan armosta avioliitossa. Se antaa meille Urbinon
kilveksemme, ja Urbinon mukana tulevat Perugia ja Camerino. Mutta
ei siinä kaikki. Monna Valentinan mukana saamme ruhtinaalliset
myötäjäiset. Miten luulette minun käyttävän ne? Viimeistä floriinia
myöten ne menevät sotilaiden aseistamiseen. Pestaan palvelukseeni
jok'ikisen vapaan _condottan_ Italiassa. Värvään sellaisen armeijan,
jollaista ei ole milloinkaan muulloin nähty, ja sillä ahdistan
Valentinoisin herttuaa. En istu täällä kotosalla vartoamassa milloin
hän näkee hyväksi tulla, vaan lähden häntä vastaan, ja sen armeijani
etunenässä isken hänen niskaansa kuin ukkosen vasama. Niin, korkea
äitini", — hän nauroi hulluudessaan — "lammas vainoaa sutta ja repii
sitä niin pahasti, ettei se enää ikinä pysty ahdistamaan muita
lampaita. Sen teen, hyvät ystävät, ja siitä sukeutuu sellainen
kamppailu, jollaista ei ole nähty ammoin sitten menneiden Castracanin
aikojen jälkeen."

He tuijottivat häneen, tuskin enää uskoen häntä täysijärkiseksi ja
syvästi kummastellen, mistä tämä äkillinen, sotainen kiihko sellaisessa
miehessä, jonka luonne oli pikemminkin veltto kuin toimelias, pikemmin
pelokas kuin sotainen. Eikä syytä kuitenkaan olisi tarvinnut kaukaa
etsiä, jos he vain olisivat vaivautuneet seuraamaan sitä ajatusuomaa,
josta hän itse oli antanut heille vihjauksen viitatessaan Babbianon
kadulla kuulemaansa ääneen ja näkemäänsä näkyyn. Ääni oli se ääni,
joka oli huutanut hänen serkkuaan Francescoa herttuaksi. Juuri se
oli herättänyt hänessä raivoisan, polttavan kateuden. Tämä mies oli
riistänyt häneltä sekä hänen kansansa että Valentinan rakkauden
ja siten virittänyt hänen sydämessään kalvavan halun osoittautua
Francescoa paremmaksi ja näyttää sekä kansalle että Valentinalle, että
heidän mieltymyksensä oli osunut harhaan. Hän muistutti pelaajaa, joka
panee kaikki yhden ainoan heiton varaan, hänen panoksensa olisivat
hänen morsiamensa myötäjäiset, ja peli olisi voimien mittely Borgian
kanssa. Jos hän voittaisi, olisi hän kunniahohteen verhoama; hän ei
olisi ainoastaan kansansa pelastaja ja sen vapaussankari, vaan myöskin
maineikas mies, jota koko Italia — tai ainakin Italian se osa, joka oli
tuntenut niskassaan Valentinon rautakoron — kunnioittaisi. Siten hän
näyttäisi, mikä mies hän oli, ja poistaisi ihmisten mielestä muiston
hänen kapinallisesta serkustaan, josta hän aikoi suoriutua.

Hänen äitinsä puhutteli häntä nyt, ja Caterinan sanat olivat
varoituksen sanoja, rukousta, ettei hän ryhtyisi millinkään kaikkien
mielestä niin suunnattomaan ja kammottavaan seikkailuun sitä
asianmukaisesti harkitsematta ja pohtimatta sitä neuvostossa. Sillä
hetkellä astui sisälle palvelija, joka lähestyi herttuaa.

"Madonna", ilmoitti Gian Maria, keskeyttäen hänen vakavat sanansa,
"olen jyrkästi päättänyt, miten menettelen. Jos vain suvaitsette viipyä
vielä tuokion ja istuutua jälleen paikallenne, näette ensimmäisen
kohtauksen siitä suuresta draamasta, jota valmistelen." Sitten
hän kääntyi odottavan palvelijan puoleen ja tiedusti: "Sanomasi?"
"Kapteeni Armstadt on palannut, teidän korkeutenne, ja tuonut hänen
ylhäisyytensä."

"Noutakaa kynttilöitä ja päästäkää heidät sitten sisälle!" komensi
hän lyhyesti. "Paikoillenne, hyvät herrat, ja te, äitini! Aion olla
tuomarina."

Hämmästyneinä ja käsittämättä mitään toiset tottelivat hänen hurjia
viittauksiaan ja istuutuivat jälleen paikoilleen valtaistuimen luokse,
samalla kun hän meni takaisin korokkeelle ja sijoittui herttualliselle
tuolille. Sisään astui palvelijoita, kantaen upeita, taotusta kullasta
valmistettuja kynttilänjalkoja, jotka he asettivat pöydälle ja
uuninreunukselle. Kun ovi heidän poistuttuaan taaskin avattiin, lisäsi
seurueen hämmästystä ulkoa kantautuva rautapanssarien kalina.

Se kävi yhä kovemmaksi, ja toiset odottivat kylminä ja sanattomina,
kunnes huoneeseen astui Aquilan kreivi kummallakin puolellaan sotilas,
mikä osoitti hänen olevan vangin. Luotuaan seurueeseen nopean, laajan
silmäyksen, joka käsitti koko valtaistuimen ympärillä olevan ryhmän,
Francesco jäi hiljaa seisomaan — osoittamatta vähääkään kummastelevansa
Lodin sielläoloa ja vartoamaan serkkunsa sanoja.

Hän oli hienosti, mutta ei tuhlaavaisesti puettu, ja jos hän tekikin
korkean ylimyksen vaikutuksen, johtui se pikemminkin hänen kasvojensa
ja ryhtinsä ylevyydestä. Hän oli aseeton ja paljain päin, jollei
oteta lukuun hänen aina käyttämäänsä kultaista verkkoa, joka tuntui
korostavan hänen hiustensa kiiltävää tummuutta. Hänen kasvonsa olivat
rauhalliset, ja hänen katseessaan oli sellainen ilme kuin hänelle
hankittu huvitus olisi häntä pahasti tympäissyt.

Syntyi muutamia minuutteja kestävä painostava hiljaisuus, jonka aikana
hänen serkkunsa tähysti häntä omituisesti kiiluvin silmin. Vihdoin Gian
Maria puhkesi puhumaan kiihtymyksestä kimeällä äänellä.

"Tiedätkö ainoatakaan syytä", kysyi hän, "jonka vuoksi pääsi ei pitäisi
komeilla keihään kärjessä niiden muiden joukossa San Bacolon portilla?"

"Tiedän useita", vastasi Francesco, ensin hätkähtäen, mutta heti sitten
hymyillen, ja hänen vastauksensa näytti yksinkertaisuudellaan panevan
herttuan ymmälle.

"Annahan kuulua joitakuita niistä!" kehoitti hän pian.

"Ei, kuulkaamme pikemminkin, mistä syystä minun päärukkaani pitäisi
niin tylysti kohdella. Kun mies karkeasti vangitaan, kuten minulle
on tehty, on tapana, jota sinun korkeutesi ehkä suvaitsee noudattaa,
ilmoittaa hänelle jonkunlainen syy tähän loukkaavaan kohteluun."

"Sinä sulavakielinen kavaltaja", virkkoi äärettömän pahanilkisesti
herttua, jota hänen serkkunsa arvokkuus yhä enemmän kiukutti. "Sinä
valiosanainen roisto! Haluaisitko tietää, minkä tähden sinut on
vangittu? Kerrohan minulle, hyvä herra, mitä puuhailit Acquaspartassa
pääsiäisen edellisen keskiviikon aamuna?"

Kreivin rauhalliset kasvot pysyivät tutkimattomina, kärsivällisen
ihmettelyn naamiona. Ainoastaan hänen käsiensä äkillinen puristuminen
nyrkkiin ilmaisi, kuinka pahasti se pisto osui häneen, mutta hänen
käsiään ei kukaan huomannut. Herttuan takana seisova Fabrizio da Lodi
kalpeni huuliaan myöten.

"En muista puuhanneeni siellä mitään kovin merkillistä", vastasi
Francesco. "Hengitin metsässä kevään raitista ilmaa."

"Etkä mitään muuta?" ärähti Gian Maria.

"En jaksa muistaa paljoakaan muuta, millä olisi merkitystä. Kohtasin
siellä erään ylimysnaisen, jonka kanssa hiukan puhelin, munkin, narrin,
houkkamaisen keikarin ja joitakuita sotilaita. Mutta" — hänen sävynsä
muuttui äkkiä ylpeäksi — "mitä tahansa teinkin, tein sen oman mieleni
mukaan enkä vielä ole oppinut tietämään, että Acquilan kreivin täytyy
tehdä tiliä siitä, mitä hän tekee ja missä hän liikkuu. Et ole vielä
ilmoittanut minulle, sinun korkeutesi, minkä oikeuden tai kuvitellun
oikeuden nojalla pidät minua vankina."

"Enkö tosiaankaan? Etkö oivalla mitään yhteyttä rikkomuksesi ja sen
välillä, että silloin olit Sant' Angelon läheisyydessä?"

"Jos minun on ymmärrettävä se niin, että olet näin loukkaavasti
tuottanut minut tänne esittääksesi minulle arvoituksia huviksesi,
olen selvillä asiasta, mutta sittenkin hämmästynyt. En ole mikään
hovi-ilveilijä."

"Sanoja, pelkkiä sanoja", kivahti herttua. "Älä luule pettäväsi minua
niillä!" Lyhyesti naurahtaen hän kääntyi Francescosta korokkeella
olevan seurueen puoleen. "Kummastellette, hyvät herrat, ja te, korkea
äitini, millä perusteilla olen vangituttanut tämän kavaltajan. Saatte
sen tietää. Pääsiäisen edellisen tiistain iltana kokoontui Sant'
Angeloon seitsemän kavaltajaa punomaan juonia syöstäkseen minut
vallasta. Heistä neljän päät ovat nyt nähtävinä Babbianon muureilla,
kolme muuta pääsi pakenemaan, mutta tuossa seisoo yksi heistä — se,
jonka piti istuutua tälle valtaistuimelle, sittenkun minut olisi
sysätty siltä pois."

Kaikkien silmät olivat nyt suunnatut nuoreen kreiviin, kun taas hänen
oma katseensa lipui Lodin kasvoihin, joista kuvastui tyrmistys, niin
voimakas, että se olisi paljastanut hänet, jos vain herttua olisi
sattunut katsahtamaan häneen päin. Syntyi äänettömyys, jota kukaan
läsnäolevista ei rohjennut katkaista. Gian Maria näytti odottavan
vastausta Francescolta; mutta Francesco seisoi, silmäillen häntä
tyynesti, eikä ainoallakaan merkillä osoittanut haluavansa puhua.
Vihdoin ei herttua enää jaksanut sietää hiljaisuutta, vaan huusi:

"_E dunque?_ Eikö sinulla ole mitään vastattavaa?"

"Haluaisin huomauttaa", vastasi Francesco, "etten ole kuullut
mitään kysymystä. Kuulin hurjan väitöksen, luonnottoman ja hullun,
mielipuolisen syytöksen, jolle ei voida esittää minkäänlaisia
todistuksia, sillä muussa tapauksessa, siitä olen varma, ette olisi
jättänyt niitä mainitsematta. Kysyn teiltä, hyvät herrat, ja teiltä,
rouva", jatkoi hän kääntyen toisten puoleen, "onko hänen korkeutensa
sanonut mitään, mihin millään tavoin olisi tarpeellista vastata?"

"Todistuksiako sinä kaipaat?" huusi Gian Maria, mutta ei niin
itsevarmasti kuin siihen saakka eikä senvuoksi niin rajustikaan. Hänen
mielessään oli herännyt epäilys Francescon kummallisen tyyneyden
tähden, joka Gian Marian käsityksen mukaan tuskin näytti syyllisyyden
verholta, vaan osoitti pikemminkin syytetyn varmasti uskovan, ettei
häntä mikään vaara uhannut. "Todistuksiako kaipaat?" toisti herttua,
ja sitten hän tiedusti sen näköisenä kuin olisi esittänyt kysymyksen,
johon oli mahdoton vastata: "Miten sait sen haavan, joka sinussa oli
silloin metsässä?"

Francescon kasvoilla väikkyi hymy, joka häipyi pian.

"Pyysin todistuksia enkä kysymyksiä", huomautti hän väsyneesti. "Mitä
se todistaisi, vaikka minussa olisi sata haavaa?"

"Todistaisiko?" kertasi herttua yhä epävarmempana, jo peläten kenties
menneensä liian nopeasti ja liian pitkälle epäluulojensa tiellä.
"Minusta se ynnä siellä olosi todistavat sinun olleen edellisen yön
taistelussa."

Sen kuullessaan Francesco liikahti. Hän huoahti ja hymyili samalla
kertaa. Sitten hän omaksui ripeän komentavan sävyn, osoitti
vartijoitaan ja kehoitti:

"Käske näiden miesten mennä tiehensä ja kuuntele sitten, kun haihdutan
rumat epäluulosi, kuten pyörretuuli hajoittaa lehtiä syksyllä!"

Gian Maria tuijotti häneen typertyneenä. Tuo valtava varmuus ja tuo
ylhäinen, arvokas käytös, joka oli niin ylevä vastakohta hänen omalle
karkealle rehentelylleen, heikensivät vähitellen yhä enemmän hänen
itseluottamustaan. Kättään heilauttaen hän käski sotilaiden poistua,
melkein itsetiedottomasti totellen serkkunsa hallitsijaälyä, jonka
mukaan hän yhtä itsetiedottomasti taipui.

"Nyt, sinun korkeutesi", virkkoi Francesco heti miesten poistuttua,
"salli minun selvästi ymmärtää syytöksesi, ennenkuin sen torjun.
Käyttämistäsi sanontatavoista arvaan sen olevan seuraavan: Vähän aikaa
sitten tehtiin Sant' Angelossa salaliitto, jonka tarkoituksena oli
syöstä sinut pois Babbianon valtaistuimelta ja nostaa minut sijallesi.
Syytät minua siitä, että minulla oli salaliitossa osa — minulle
määrätty osa. Asia on niin, eikö olekin?"

Gian Maria nyökkäsi.

"Olet esittänyt asian hyvin selvästi", ärähti hän. "Jos voit yhtä
selvästi todistaa viattomuutesi, uskon varmasti tehneeni sinulle
vääryyttä."

"Että tällainen salaliitto on tehty, sitä pidämme todistettuna, vaikka
Babbianon kansasta todistukset tuntunevat niukoilta. Sittemmin kuollut
mies oli kertonut sinun korkeudellesi, että sellaista salaliittoa
haudottiin. Se tuskin oli sellaisenaan riittävä todistus antaakseen
aihetta sille, että neljän sangen uljaan herrasmiehen päät pantiin
keihäiden kärkeen, mutta epäilemättä sinun korkeudellesi oli muita
todistuksia, joihin me muut emme ole päässeet tutustumaan."

Gian Maria vavahti näistä sanoista. Hän muisti, mitä Francesco oli
lausunut heidän viime kerralla puhellessaan tästä samasta asiasta; hän
muisti, miten hänet itsensä oli sinä päivänä otettu vastaan Babbianossa.

"Meidän täytyy uskoa asianlaidan olevan niin", jatkoi Francesco
levollisesti. "Sinun korkeutesi menettely tässä jutussa ei jätäkään
sijaa epäilylle. Uskomme siis, että sellainen salaliitto tehtiin, mutta
se, että minä olin siinä osallinen, että minä olin sinun paikallesi
valittu mies — pitääkö minun todistaa, kuinka pätemätön sellainen
syytös on?

"Pitää, todentotta! Jumaliste! Sinun pitää, jos mielit pelastaa pääsi."

Kreivi seisoi huolettomassa asennossa, kädet ristissä selän takana, ja
hymyili katsellessaan serkkunsa kalpeita kasvoja ja rypistynyttä otsaa.

"Kuinka salaperäisiä ovatkaan oikeutesi tiet, serkku!" jupisi hän
suunnattoman huvitettuna. "Kuinka ihmeellistä tasapuolisuutta
kuvastuukaan menettelytavoistasi! Raahautat minut tänne väkivallalla,
istut siellä ja sanot minulle: Todista, ettet ole vehkeillyt minua
vastaani Muutoin saa sinut pyöveli! Totisesti! Salomon oli typerä
loruilija sinuun verrattuna."

Gian Maria läimäytti tuolinsa kullattuun käsinojaan iskun, jonka tähden
hän seuraavana aamuna huomasi käteensä tulleen mustelman.

"Todista se!" kiljui hän kiukuttelevan lapsen tavoin. "Todista se,
todista se, todista se!"

"Eivätkö sanani ole sitä jo todistaneet?" lausui kreivi niin
lievän hämmästyneesti ja lempeän moittivasti, että Gian Maria jäi
töllistelemään suu auki.

Sitten herttua teki hätäisen, kärsimättömän eleen.

"Herra Alvari", sanoi hän ankaraa raivoa uhkuvalla äänellä, "teidän on
luullakseni parasta kutsua vartijat takaisin".

"Malttakaahan!" esti kreivi pakottavasti, kohottaen kättänsä. Ja nyt
näkyi tyyni huolettomuus kadonneen hänen kasvoiltaan; hymy oli häipynyt
ja sen sijalla oli ylhäisen ja ylenkatseellisen suuttumuksen ilme.
"Toistan sanani. Olet raahauttanut minut tänne eteesi väkivallalla, ja
istuen siellä, Babbianon valtaistuimella, sanot: 'Todista, ettet ole
vehkeillyt minua vastaan, jos mielit pelastaa pääsi!" Sekunnin ajan hän
oli vaiti ja pani merkille, kuinka ymmälläolevan näköisinä kaikki häntä
katselivat.

"Onko tämä vertaus?" ärisi herttua käsittämättä.

"Sinäpä sen sanoit", säväytti Francesco takaisin. "Vertaus se on. Ja
jos sitä harkitset, niin eikö se tarjoa sinulle todistuksia kylliksi?"
kysyi hän äänessään voitonriemuinen sointu, "Eikö keskinäinen asemamme
epäämättömästi osoita tätä syytöstäsi perusteettomaksi? Seisoisinko
minä täällä ja istuisitko sinä siellä, jos se, mitä väität, olisi
totta?" Hän nauroi miltei villisti, ja hänen silmänsä leimusivat
halveksivasti hänen katsoessaan herttuaa. "Jos haluat kuulla sen
vielä selvemmin, Gian Maria, niin sanon, että jos olisin vehkeillyt
päästäkseni horjuvalle valtaistuimellesi, olisin nyt sillä istumassa
enkä seisoisi tässä puolustautumassa typerää syytöstä vastaan. Mutta
voitko sinä epäillä sitä? Etkö oppinut mitään ratsastaessasi Babbianoon
tänään? Etkö kuullut väkijoukon huutavan minulle suosiotaan ja
sadattelevan sinua? Ja kuitenkin", lopetti hän ylhäisen säälivästi,
"väität minun vehkeilleen. Niin, jos haluaisin valtaistuintasi, ei
minun tarvitsisi muuta kuin levittää lippuni pääkaupunkisi kaduilla,
ja tunnin kuluttua ei Gian Maria enää olisi herttua. Olenko todistanut
syyttömyyteni, sinun korkeutesi?" päätti hän tyynesti, melkein
murheellisesti. "Oletko saanut varmuuden siitä, kuinka vähän tarvitsen
vehkeilyä?"

Mutta herttualla ei ollut mitään vastattavaa hänelle. Sanattomana istui
Gian Maria eräänlaisen huumeisen kauhun vallassa ja katseli synkästi
serkkunsa kauniita kasvoja, samalla kun toiset tarkkailivat häntä
salavihkaa äänettöminä ja vapisten nuoren miehen tähden, joka täällä,
herttuan kynsissä, oli uskaltanut puhua hänelle sillä tavoin. Äkkiä
hän peitti kasvonsa käsillään ja istui siten vähän aikaa ikäänkuin
syviin mietteisiin vaipuneena. Vihdoin hän veti kätensä verkkaisesti
syrjään ja näytti kasvot, joita intohimo ja mielentuska olivat oudosti
raastaneet niin vähässä ajassa. Hän kääntyi Santin puoleen, joka seisoi
lähinnä.

"Vartijat!" äänsi hän käreästi, heilauttaen kättänsä, ja Santi lähti
kenenkään uskaltamatta hiiskua sanaakaan. Sillä tavoin he vartosivat
omituisena ryhmänä, kaikki perin vakavina paitsi yhtä, sitä miestä,
jolla oli eniten syytä olla vakava. Sitten kapteeni astui sisälle
kahden sotilaansa seuraamana, ja Gian Maria heilautti kättänsä vankia
kohti.

"Viekää hänet pois!" mutisi hän käheästi, kasvot kammottavina,
intohimon puistattaessa häntä, niin että hän vapisi kuin haavanlehti.
"Viekää hänet pois ja odottakaa määräyksiäni etuhuoneessa!"

"Jos nyt sanomme jäähyväiset, serkku", virkkoi Francesco, "niin
saanko toivoa sinun lähettävän papin luokseni? Olen elänyt totisena
kristittynä."

Gian Maria ei vastannut hänelle mitään, mutta hänen häijyt silmänsä
olivat tähdätyt Martinoon. Arvaten hänen katseensa merkityksen
kapteeni kosketti kevyesti Francescon käsivartta. Tuokion kreivi
seisoi paikallaan, silmäillen vuoroin herttuaa, vuoroin sotilaita;
sekunnin ajaksi hänen katseensa suuntautui huoneeseen kokoontuneeseen
seurueeseen; sitten hän hieman kohautti olkapäitänsä, pyörähti
korollaan ympäri ja poistui pää pystyssä herttuan valtaistuinsalista.

Ja hänen mentyään kesti hiljaisuutta, kunnes Caterina Colonna rikkoi
sen, purskahtaen nauruun, joka repi Gian Marian nyt kovin helliä
hermoja.

"Lupasit uljaasti", pilkkasi Caterina, "näytellä leijonan osaa. Mutta
tähän saakka olemme kuulleet vain aasin kiljuntaa."




YHDESTOISTA LUKU

Vaeltavat ritarit


Tämä äidin pilkka kannusti Gian Marian liikkeelle. Hän nousi
herttualliselta tuoliltaan ja laskeutui korokkeelta, jolla se seisoi,
niin myrskyisen mielialan vallassa, ettei se sallinut hänen istua
paikallaan.

"Aasin kiljuntaako?" jupisi hän, seisahtuen Caterinan eteen. Sitten
hän naurahti epämiellyttävästi. "Aasin leukaluu teki pahaa jälkeä
eräässä tilaisuudessa, madonna, ja niin saattaa käydä uudelleen.
Hitunen malttia, niin kyllä näette." Sitten hän pirteämmän näköisenä
puhutteli neljää äänetöntä hovimiestään. "Te kuulitte, mitä hän sanoi,
hyvät herrat", huudahti hän. "Miten pitäisi minun mielestänne menetellä
sellaiseen kavaltajaan nähden?" Hän odotti joitakuita sekunteja
vastausta, ja häntä näytti kiukuttavan, ettei vastausta kuulunut. "Eikö
teillä siis ole minkäänlaista neuvoa minulle?" tiedusti hän tylysti.

"En ollut luullut", sai Lodi vaivoin sanotuksi, "teidän korkeutenne
tarvitsevan neuvoa tällaisessa tapauksessa. Teidät oli johdettu
päättelemään, että Aquilan herra oli kavaltaja, mutta siitä, mitä
kaikki olemme kuulleet, teidän korkeutenne pitäisi nyt oivaltaa, ettei
hän ole."

"Pitäisikö minun?" vastasi herttua, seisahtuen liikkumattomaksi
ja kiinnittäen Fabrizioon katseen, joka oli himmeä kuin käärmeen.
"Herra da Lodi, uskollisuudessanne on viime aikoina näkynyt
horjumisen merkkejä. Jos olenkin Jumalan ja Hänen autuaiden pyhäinsä
armosta hallinnut armollisena ruhtinaana ja hairahtunut liian
paljon kallistumaan lempeyteen, haluaisin varoittaa teitä olemaan
koettelematta lempeyttäni liian kovasti. Olen sittenkin vain ihminen."

Hän kääntyi vastassaan olevasta vanhasta, pelottomasta valtiomiehestä
silmäilemään seurueen muita, huolestuneina katselevia jäseniä.

"Vaitiolonne, hyvät herrat, ilmaisee teidän arvostelunne tässä asiassa
olevan samanlaisen kuin minun. Ja te olette viisaita, sillä tällaisessa
tapauksessa ei voi tulla kysymykseen muuta kuin yksi menettelytapa.
Serkkuni on tänään lausunut sellaisia sanoja, jollaisia yksikään mies
ei ole koskaan lausunut ruhtinaalle menettämättä henkeään. Emmekä me
tee poikkeusta siitä säännöstä. Aquilan kreivin pään täytyy pudota
hänen uhkarohkeutensa hinnaksi."

"Poikani!" kirkaisi Caterina kauhistuneesti. Gian Maria katsoi häneen
intohimon vallassa, kasvot täpläisinä.

"Olen sen sanonut", ärähti hän. "En nuku, ennenkuin hän kuolee."

"Mutta mahdollisesti et sitten enää herääkään", tokaisi äiti. Ja sen
etulaukauksen jälkeen hän syyti Gian Marialle karvaimman arvostelun,
mitä viimemainittu oli milloinkaan kuullut. Purevilla liikanimillä ja
ylenkatseellisilla sanoilla hän koetti saada herttuan tajuamaan, kuinka
järjetön hänen aikomuksensa oli. Oliko hän tosiaankin kyllästynyt
hallitsemaan Babbianoa? Jos asianlaita oli niin, lausui Caterina,
tarvitsi hänen vain odottaa Caesar Borgian tuloa. Hänen ei tarvinnut
jouduttaa tapahtumia sellaisella teolla, joka johtaisi kapinaan,
saattaisi kansan nousemaan kostaakseen epäjumalansa puolesta.

"Olette esittänyt minulle ainoastaan lisäsyitä", vastasi Gian Maria
jäykästi. "Herttuakunnassani ei ole tilaa sellaiselle miehelle, jonka
kuoleman, jos näkisin hyväksi sen aiheuttaa, oma kansani minulle
kostaisi."

"Lähetä hänet sitten pois alueiltasi!" kehoitti Caterina. "Karkoita
hänet maanpakoon, ja kaikki saattaa käydä hyvin. Mutta jos surmaat
hänet, en pidä henkeäsi päivän palkan arvoisena."

Tämä neuvo oli järkevä, ja vihdoin saatiin herttua taivutetuksi
hyväksymään se. Mutta sitä varten tarvittiin hovimiesten loputtomia
rukouksia ja suostuttelevan Caterinan purevaa ivaa ja ennustuksia
siitä, mikä kohtalo häntä varmasti odottaisi, jos hän kajoaisi niin
rakastetun miehen henkeen. Vihdoin hän vasten tahtoaankin jurosti
myöntyi tyytymään serkkunsa karkoitukseen. Mutta sen luvatessaan
hän tunsi suunnatonta katkeruutta ja harmia, sillä hänen kateuttaan
ei olisi voinut rauhoittaa mikään muu kuin Francescon kuolema.
Varmastikaan ei mikään muu kuin seurausten pelko, jonka hänen äitinsä
oli virittänyt hänen sydämessään, olisi voinut taivuttaa häntä
tyytymään Aquilan kreivin karkoittamiseen.

Hän noudatti Martinon ja käski hänen antaa kreiville takaisin miekan.
Maanpakosanoman viemisen hän uskoi Fabrizio da Lodille, jonka hän
velvoitti ilmoittamaan Francescolle, että hänelle myönnettiin
neljäkolmatta tuntia, joiden aikana hänen tuli laittautua pois Gian
Maria Sforzan alueilta.

Sen tehtyään herttua perin huonolla tuulella — kääntyi
kantapäänsä varassa ympäri, poistui otsa synkkänä herttuallisesta
valtaistuinsalista ja meni kenenkään saattamatta omiin huoneisiinsa.

Riemastuneena lähti Fabrizio da Lodi asialleen, jonka hän suoritti,
liittäen siihen eräitä kehoituksia, jotka olisivat maksaneet hänen
päänsä, jos ne olisivat joutuneet Gian Marian tietoon. Hän nimittäin
käytti hyväkseen tilaisuutta taaskin tyrkyttääkseen Francescolle
Babbianon valtaistuinta.

"Hetki on hyvin otollinen", huomautti hän, "ja kansa rakastaa teitä
varmasti enemmän kuin ainoatakaan ruhtinasta on ikinä rakastettu. Juuri
kansan edun vuoksi rukoilen. Te olette sen ainoa toivo. Ettekö suostu
tulemaan sen johtajaksi?"

Jos Francesco epäröi tuokion, johtui se pikemminkin kruunun
tarjoamistavan herättämistä mietteistä kuin siitä, että tarjous olisi
häntä kiehtonut. Kerran — silloin yöllä Sant' Angelossa — hän oli
tuntenut kiusausta ja hetkisen kuunnellut häntä valtaan kutsuvan äänen
viettelystä. Mutta nyt ei ollut niin. Hän ajatteli kansaa, joka luotti
häneen niin vakaasti, joka osoitti häntä kohtaan sellaista ihailevaa
rakkautta, jolle hän vuorostaan toivoi kaikkea hyvää ja jota hän olisi
mielellään palvellut millä muulla tavoin tahansa paitsi tällä. Hän
ravisti päätänsä ja hylkäsi tarjouksen, hymyillen pahoittelevasti.

"Olkaa kärsivällinen, vanha ystävä!" lisäsi hän. "Minä en ole sellaista
ainesta, josta saadaan hyviä ruhtinaita, vaikka te niin luulette.
Se on sellainen pakottava tilanne, johon en hevin myy itseäni. Minä
kaipaan miehen elämää. Fabrizio — vapaata elämää, jota eivät ohjaa
neuvonantajat eikä rahvaan mielivalta."

Fabrizion kasvot kävivät murheellisiksi. Hän huokasi syvään,
mutta koska hänen ei olisi ollut hyvä kovin kauan viipyä
puhelemassa sellaisen henkilön kanssa, joka herttuan silmissä
oli valtiopetoksellinen, ei hän voinut itsepintaisesti hokea
suostuttelukaan, joiden sittenkin, kuten hän selvästi oivalsi, täytyisi
loppujen lopuksi osoittautua hyödyttömiksi.

"Babbianon kansan pelastus", jupisi hän, "olisi myöskin teidän
ylhäisyytenne pelastus, koska teidän ei tarvitsisi lähteä maanpakoon,
jos suostuisitte ehdottamaani menettelyyn".

"No, mutta tämä maanpakohan sopii minulle mainion hyvin", vastasi
Francesco. "Olen ollut joutilaana liian kauan, ja harhailu-into
polttaa taaskin suonissani. Katselen vielä kerran maailmaa, ja kun
kyllästyn vaeltamaan, voin vetäytyä tiluksilleni Aquilaan, ja siellä
Toscanan sopukassa, liian halvassa vetääkseen puoleensa valloittajan
katsetta, ei kukaan minua häiritse, vaan saan levätä. Babbianossa,
hyvä ystävä, ei minua tämän illan jälkeen enää nähdä. Kun minä olen
poissa ja kansa käsittää, ettei se voi saada, mitä haluaisi, se ehkä
tyytyy siihen, mitä se voi saada." Ja hän heilautti kättänsä herttuan
valtaistuinsaliin vievään oveen päin. Senjälkeen hän sanoi jäähyväiset
vanhalle ystävälleen ja kädessään miekka ja tikari, jotka kapteeni
Armstadt oli palauttanut hänelle, hän poistui reippaasti palatsin
pohjoiseen siipirakennukseen, jossa hänen majapaikkansa oli.

Etuhuoneessa hän lähetti pois palvelijoistaan ne, jotka oli otettu
herttuan talouden henkilökunnasta, ja käski omien toskanalaisten
seuralaistensa Zaccarian ja Lanciotton huolehtia hänen tavaroittensa
sullomisesta ja laittaa kaikki lähtökuntoon tunnin kuluessa.

Hän ei ollut pelkuri, mutta häntä ei haluttanut kuolla juuri nyt vielä,
jos sen saattoi kunniakkaasti välttää. Elämällä oli nautintoja tarjolla
Francesco del Falcolle, ja se kannusti häntä kiiruhtamaan, sillä hän
tunsi hyvin serkkunsa häikäilemättömyyden. Hän käsitti hyvin, että Gian
Maria oli painavilla perusteluilla pakotettu sallimaan hänen lähteä, ja
älykkäänä miehenä hän pelkäsi, että jos hän viipyisi, hänen serkkunsa
saattaisi pyörtää päätöksensä ja kysymättä toista kertaa keneltäkään
neuvoa toimittaa hänet pois tieltä välittämättä seurauksista.

Jätettyään Lanciotton puuhailemaan etuhuoneeseen kreivi meni Zaccarian
saattamana makuukamariinsa laittamaan asuunsa välttämättömiä muutoksia.
Mutta tuskin hän oli ennättänyt aloittaa, kun hänen työnsä keskeytti
Fanfulla degli Arcipreti, jonka Lanciotto opasti sisälle. Francescon
kasvot ilostuivat hänen nähdessään ystävänsä, ja hän ojensi kätensä.

"Mitä oikein on tapahtunut?" huudahti uljas nuorukainen, lisäten
sellaista, mikä osoitti hänen tiedustuksensa tarpeettomaksi, sillä hän
oli kuullut Fabrizio Lodilta koko jutun. Hän istuutui vuoteen laidalle
ja lainkaan kaihtamatta Zaccariaa — jonka hän tiesi uskolliseksi ja
luotettavaksi — koetti taivuttaa kreiviä siihen, mihin Fabrizio ei
ollut saanut häntä taipumaan. Mutta Paolo keskeytti hänen puheensa
jyrkästi, ennenkuin hän oli ehtinyt kovinkaan pitkälle.

"Jättäkää se silleen!" pyysi hän, ja vaikka hän sanoikin sen naurusuin,
soinnahti hänen sävystään jäyhää päättäväisyyttä. "Olen harhaileva
ritari enkä ruhtinas enkä salli kenenkään käännyttää itseäni. Se tekisi
vapaasta miehestä helootin, ettekä te, Fanfulla, rakasta minua, jos
siitä enää väittelette. Luuletteko, että olen suruissani ja masentunut
ajatellessani tätä maanpakoa? Ei, poika; veri alkoi virrata nopeammin
suonissani, kun kuulin tästä tuomiosta. Se päästää minut vapaaksi
Babbianosta yhdessä tunnissa, kun taas velvollisuuteni — kansan
rakkauden korvaaminen — olisi muutoin ehkä pidättänyt minua täällä, ja
se antaa minulle vapauden lähteä, kelpo Fanfulla, etsimään sellaisia
seikkailuja, joihin haluan antautua." Hän levitti kätensä ja paljasti
oivalliset hampaansa purskahtaessaan hilpeään nauruun.

Fanfulla silmäili kreiviä, ja häneen tarttui toisen mielialan meluisa
iloisuus.

"Niin, totta tosiaan, herra kreivi", myönsi hän, "olette liian komea
lintu laulamaan häkissä. Mutta lähteä kiertämään harhailevana ritarina
—" Hän katkaisi puheensa ja levitti kätensä vastalauseeksi. "Enää ei
ole lohikäärmeitä pitämässä prinsessoja vangittuina."

"Voi! Ei ole. Mutta venetsialaiset ovat sodan kynnyksellä, ja heillä
kyllä on työtä käsilleni. Minulta ei puutu ystäviä heidän parissaan."

Fanfulla huoahti.

"Ja niin me menetämme teidät. Babbianon pontevin mies poistuu luotamme
hädän hetkellä herttua-tolvanan karkoittamana. Kautta sieluni, herra
Francesco, toivoistapa voivani tulla mukaanne. Täällä ei ole mitään
tekemistä."

Francesco, joka veti saapasta jalkaansa, keskeytti puuhansa ja kohotti
katseensa ystäväänsä, tuijottaen häneen hetkisen.

"Jos te sitä haluatte, Fanfulla, otan teidät riemumielin kumppanikseni."

Ja nyt se ajatus tunkeutui todenteolla Fanfullan mieleen, sillä hänen
äskeiset sanansa olivat olleet jotensakin ajattelemattomat. Mutta koska
Francesco pyysi häntä, miksipä ei tosiaankin?

Ja niinpä kävi, että sen lämpöisen, toukokuisen illan kolmannella
tunnilla nelimiehinen ratsuseurue ja kaksi kuormamuulia poistuivat
Babbianosta ja lähtivät sille tielle, joka vie Vinamareen ja
sieltä Urbinon alueelle. Nämä ratsastajat olivat Aquilan kreivi ja
Fanfulla degli Arcipreti saattajinaan Lanciotto, joka talutti näiden
harhailevien ritarien aseita kantavaa, ja Zaccaria, joka ohjasi heidän
muilla matkatavaroillaan sälytettyä muulia.

He ratsastivat koko yön tähtien valossa ja vielä noin kolme tuntia
auringonnousun jälkeen. Sitten he pysähtyivät kumpujen väliseen notkoon
jokseenkin lähellä Fabrianoa. He panivat hevosensa liekaan rauhaisia
laakereita ja suojaavia silkkiäispuita kasvavaan lehtoon vierun
juurelle, jota peittivät öljypuut, harmaat, pahkaiset ja käpertyneet
kuin iäkkäät raajarikot, ja Esino-joen partaalle sellaisessa kohdassa,
jossa se oli niin kapea, että vireä mies olisi jaksanut hypätä sen
ylitse, Siellä he sitten levittivät vaippansa ruohikolle, ja Zaccaria
otti esille elintarpeet ja asetti heidän eteensä yksinkertaisen
aterian, leipää, viiniä ja paistettua lintua, joka kiihoitti
näiden nälkäisten miesten ruokahalua enemmän kuin juhlapöytä olisi
kiihoittanut johonkin muuhun aikaan. Ja syötyään he paneutuivat
pitkäkseen puron varrelle ja kuluttivat aikaansa rattoisalla
haastelulla, kunnes vaipuivat uneen. He lepäsivät päivän kuumimman
ajan, ja herättyään noin kolme tuntia keskipäivän jälkeen kreivi nousi
ja meni kymmenkunta askelta puron vartta alaspäin kohdalle, jossa se
laski vähäiseen järveen — lammikkoon, yhtä syvään ja siniseen kuin
sen kuvastama pilvetön taivas oli. Siellä hän riisui tamineensa ja
hyppäsi päistikkaa veteen, kohotakseen muutamien minuuttien kuluttua
jälleen rannalle virkistyneenä ja reipastuneena sekä ruumiiltaan että
sielultaan.

Herätessään Fanfulla näki itseään kohti tulevan ilmestyksen, hahmon,
joustavan ja jäntevän kuin metsän jumalan; vesi kimalteli tulijan
norsunluunvalkealla iholla ja välkkyi hänen kiiltävän mustissa
hiuksissaan auringonsäteiden niihin osuessa.

"Sanokaahan nyt, Fanfulla, onko olemassa mieleltään niin turmeltunutta
miestä, että hän pitäisi herttuallista kruunua tätä parempana!"

Ja nähdessään Francescon säteilevän ilmeen hovimies kenties vihdoinkin
ymmärsi, kuinka likainen olisi se kunnianhimo, joka jaksaisi houkutella
miehen sellaisesta jumalaisesta vapaudesta ja sen tarjoamasta
pyhästä, kaikkivaltaavasta riemusta. Kun hänen ajatuksensa kerran
olivat joutuneet sille uralle, puhelivat he siitä kreivin jälleen
pukiessa ylleen asunsa — punaiset housunsa, polveen saakka ulottuvat,
parkitsemattomasta nahasta valmistetut saappaansa ja korukirjailuilla
koristetun, yksinkertaisesta, ruskeasta kankaasta ommellun asenuttunsa,
johon, kuten huhuttiin, tikari ei pystynyt. Vihdoin hän nousi
kiinnittämään uumenilleen takoteräksisen vyönsä, josta riippui hänen
lonkkansa takana vankka, pitkähkö tikari, ainoa hänen kantamansa ase.

Hänen komennuksestaan hevoset taaskin satuloitiin, ja kuormamuulit
sälytettiin uudelleen. Hänen jalustintaan piteli Lanciotto, ja Zaccaria
teki saman palveluksen Fanfullalle. Pian he laskettivat lyhyttä laukkaa
tuoksuisesta lehdosta laajojen, vihreiden laidunmaiden joustavalle
ruohikolle. He menivät joen ylitse sellaisella kohdalla, jossa veden
laajentunut pinta tuskin kohosi heidän ratsujensa selkää ylemmäksi;
sitten he kaarsivat itäänpäin ja ratsastivat poispäin kukkuloista parin
kilometrin verran, kunnes saapuivat maantielle. Täällä he kääntyivät
jälleen pohjoiseen ja etenivät Caglia kohti.

Kellojen soittaessa Ave Mariaa pysähtyi ratsujoukko Valdicampon
palatsin eteen, jossa Gian Maria oli vieraillut kaksi päivää
aikaisemmin. Sen portit avattiin nyt yhtä kerkeästi levälleen
päästämään sisälle kuuluisaa ja maineikasta Aquilan kreiviä, jota herra
Valdicampo piti ihan yhtä suuressa arvossa kuin hänen mahtavampaa
serkkuaan. Hänen ja Fanfullan käytettäväksi luovutettiin huoneita;
palvelijoita määrättiin huolehtimaan heidän tarpeistaan; heille tuotiin
uudet asut, ja Francescon kunniaksi järjestettiin komeat illalliset.
Eikä auliin Valdicampon käytös muuttunut kylmemmäksi hänen saatuaan
tietää, että Francesco oli joutunut epäsuosioon Babbianon hovissa ja
karkoitettu herttua Gian Marian alueilta. Hän lausui myötätuntoisen
pahoittelunsa niin ikävän seikan johdosta, mutta hienotunteisesti
pidättyi lausumasta mielipidettään siitä.

Mutta kun myöhemmin illallispöydässä valioviinit kenties olivat hiukan
höllentäneet hänen varovaisuuttaan, antautui hän lausumaan Gian Marian
menettelytavoista arvosteluja, jotka eivät suinkaan olleet kiittäviä.

"Täällä minun talossani", kertoi hän, "teki hän eräälle kovaonniselle
poloiselle kauheaa väkivaltaa, josta minä kenties vielä vaadin häneltä
selvitystä — koska se tapahtui minun kattoni alla, vaikka minä en
tiennytkään siitä mitään".

Kun Paolo tiukkasi häneltä tarkempia tietoja, ilmoitti hän, että
kysymyksessä oleva onneton oli Urbinon narri Peppe. Silloin Paolon
katse kävi tarkkaavammaksi. Nyt hänen mieleensä välähti se muisto, että
hän oli kuukausi sitten kohdannut narrin ja tämän emännän metsässä,
ja hänen päähänsä pälkähti, että hän saattoi oikein arvata, mistä
lähteestä hätien serkkunsa oli saanut ne tiedot, jotka olivat johtaneet
hänen vangitsemiseensa ja karkoitukseensa.

"Millaista väkivaltaa hän teki?" tiedusti Francesco.

"Peppen oman kertoman mukaan hän nähtävästi tiesi jotakin, mitä Gian
Maria tahtoi tietää, mutta minkä Peppe oli vannonut pitävänsä salassa.
Gian Maria vangitutti hänet salaa ja kuljetutti hänet pois Urbinosta.
Hänen _sbirrinsä_ toi miekkosen tänne, ja pakottaakseen hänet puhumaan
herttua järjesti makuuhuoneeseensa väliaikaisen _tratta di corden_,
jolla oli toivottu tulos."

Kreivin kasvot synkkenivät suuttumuksesta. "Se raukka!" mutisi hän. "Se
kurja raukka!"

"Mutta ajatelkaahan, herra kreivi", huudahti Valdicampo, "että tämä
Peppe-rukka on heikko ja rujomuotoinen olento, jolla ei ole tavallisen
miehen voimia, älkääkä tuomitko häntä liian tylysti!"

"En puhunut hänestä", vastasi Francesco, "vaan serkustani, tuosta
raukkamaisesta tyrannista Gian Maria Sforzasta. Mutta sanokaahan, herra
Valdicampo, miten on Peppen käynyt!"

"Hän on vielä täällä. Käskin hoitaa häntä, ja hänen tilansa on jo nyt
paljoa parempi. Ennen pitkää hän kyllä toipuu, mutta vielä muutamia
päiviä hänen käsivartensa ovat melkein käyttökelvottomat. Ne olivat
miltei repeytyneet irti ruumiista."

Aterian jälkeen Francesco pyysi isäntäänsä viemään hänet Peppen
huoneeseen. Siihen Valdicampo suostui, ja jätettyään Fanfullan
perheensä naisten seuraan hän saattoi kreivin siihen huoneeseen,
jossa onneton, rääkätty kyssäselkä virui vuoteessa erään Valdicampon
talouteen kuutuvan naisen hoitelemana.

"Täällä on vieras, joka haluaa nähdä sinua, Peppe", ilmoitti vanha
herra asettaessaan kynttilänsä vuoteen vieressä olevalle pöydälle.
Narri käänsi ison päänsä tulijaa kohti ja tähysti surullisilla
silmillään vieraan kasvoja. Kun hän näki ne, levisi hänen piirteilleen
kauhuinen ilme.

"Teidän ylhäisyytenne", huusi hän, ponnistautuen istumaan, "jalo,
armollinen herra, armahtakaa minua! Olisin voinut kiskoa irti tämän
raukkamaisen kieleni. Mutta jos tietäisitte, millaisia tuskia kärsin
ja miten he minua kiduttivat saadakseen minut pettämään valani, niin
kenties te itsekin säälisitte minua."

"Kyllähän minä säälinkin", vakuutti Francesco lempeästi. "Totisesti,
jos olisin aavistanut, millaisia seurauksia siitä valasta sinulle
olisi, en olisi sallinut sinun sitä vannoa."

Peppen kasvojen pelokas ilme muuttui epäileväksi.

"Annatteko minulle anteeksi, herra kreivi?" huudahti hän. "Teidän
astuessanne sisään pelkäsin teidän tulleen rankaisemaan minua kaikesta
siitä pahasta, mitä olen puhumisellani teille ehkä tehnyt. Mutta jos
te annatte minulle anteeksi, saan kenties anteeksi taivaaltakin enkä
ehkä joudu kadotukseen. Ja se olisi kovin surkeata, sillä mitä, herra
kreivi, tekisin helvetissä?"

"Ilkkuisit Gian Marian tuskille", vastasi Francesco, naurahtaen.

"Sentähden melkein kannattaisi palaa", aprikoi Peppe, ojentaen
kättänsä, jonka raadeltu turvonnut ranne osoitti, millaista kidutusta
hän oli saanut kestää. Sen nähdessään kirposi kreivin huulilta
kiukkuisen kauhun huudahdus, ja hän ehätti tiedustamaan, miten
narri-poloinen voi.

"Enää ei minun ole niin kovin paha olla", vastasi Peppe, "ja olen
pysynyt vuoteessa ainoastaan sen tähden, että herra Valdicampo sitä
jyrkästi vaatii. En tosin juuri pysty käyttämään käsiäni, mutta ne
ovat paranemaan päin. Huomenna nousen jalkeille ja toivon pääseväni
lähtemään Urbinoon, jossa rakas emäntäni varmaankin on huolissaan ja
peloissaan poissaoloni tähden, sillä hän on oikein hyväntahtoinen ja
helläsydäminen nainen."

Tämän Peppen päätöksen johdosta kreivi tarjoutui saattamaan hänet
seuraavana päivänä Urbinoon, koska hän itse matkustaisi sitä kautta.
Sen tarjouksen narri hyväksyi empimättä ja iloisen kiitollisesti.




KAHDESTOISTA LUKU

Narrin uteliaisuus


Seuraavana aamuna Francesco lähti taaskin liikkeelle seurassaan
palvelijansa, Fanfulla ja narri. Viimemainittu oli nyt kylliksi
toipunut kyetäkseen istumaan muulin selässä, mutta jotta ratsastaminen
ei rasittaisi häntä liiaksi, etenivät he miltei pelkkää käymäjalkaa
Metauron viehättävää laaksoa pitkin. Niinpä kävi, että he illan
hämärtyessä olivat vielä matkalla noin kymmenen kilometrin päässä
Urbinosta. He taivalsivat seuraavat viisi kilometriä kuutamossa, ja
narri huvitti heitä parhaillaan kertomalla hullunkurista, Boccaccion
hupaisilta sivuilta valittua tarinaa, kun hänen herkkä korvansa äkkiä
erotti äänen, joka teki hänet mykäksi keskellä lausetta.

"Voitko pahoin?" kysyi Francesco, kääntyen vikkelästi narriin päin,
sillä hän muisti, kuinka surkea miekkosen tila oli.

"En, en", vastasi narri niin kerkeästi, että kreivin levottomuus siinä
suhteessa haihtui. "Olin kuulevinani kaukaisen marssimisen ääntä."

"Puissa suhiseva tuuli, Peppino", selitti Fanfulla.

"En usko —" Peppe keskeytti lauseensa ja kuunteli; ja nyt he kaikki
erottivat sen, sillä se kantautui heidän korviinsa heidän kasvojansa
hivelevän oikullisen tuulenpuuskan mukana.

"Olet oikeassa", virkkoi Francesco. "Se on askelten töminää. Mutta entä
sitten, Peppe? Italiassa kyllä marssii miehiä. Salli meidän kuulla
tarinasi loppu!"

"Mutta kukapa marssisi Urbinossa ja yöllä?" intti narri. "Tiedänkö minä
sen tai välitänkö minä siitä?" tokaisi kreivi. "Tarinasi, mies!"

Vaikka narri ei suinkaan ollut rauhoittunut, alkoi hän jatkaa
kertomustaan. Mutta enää hän ei kertonut sitä entiseen,
vastustamattoman humoristiseen tapaansa. Hänen mieltänsä askarrutti
marssin ääni, joka läheni lähenemistään. Vihdoin hän ei enää jaksanut
sitä kestää, ja hänen kumppaniensa välinpitämättömyys tulistutti hänet
avoimesti kapinoimaan.

"Herra kreivi", kivahti hän, kääntyen Francescon puoleen ja keskeyttäen
tarinansa uudelleen, "ne ovat melkein edessämme".

"Niin ovatkin!" myönsi Francesco rauhallisesti. "Tuon seuraavan
käänteen takana meidän pitäisi joutua vastakkain."

"Siispä pyydän teitä, herra kreivi, poikkeamaan tien oheen. Seisotaan
täällä puiden varjossa, kunnes he ovat menneet sivuitsemme. Olen
pahasti peloissani. Kenties olen pelkuri, mutta pelkään näitä öisin
harhailevia joukkueita. Tulossa saattaa olla _masnadiero_-seurue."

"Entä sitten?" vastasi kreivi hiljentämättä vauhtia. "Mitä syytä on
meillä pelätä rosvojoukkuetta?"

Mutta Fanfulla ja palvelijat liittyivät tukemaan kehoituksillaan
Peppeä ja saivat vihdoin Francescon taivutetuksi lähtemään piiloon
siksi aikaa, kunnes lähestyvä seurue olisi mennyt ohitse. Heitä
rauhoittaakseen hän myöntyi siihen, ja pyörrettyään oikealle
he painuivat metsän laitaan, pysäyttäen ratsunsa pimentoon,
josta he saattoivat tarkastaa tietä ja nähdä, keitä menisi sitä
valaisevan kuutamoläikän ylitse. Ja pian saapui joukkue marssien
kirkkaaseen valojuovaan. Hämmästyksekseen tarkkailijat eivät nähneet
rosvojoukkuetta, jollaista he olivat johtuneet odottamaan, vaan perin
hyvästi järjestetyn sotilasosaston, jossa oli noin kaksikymmentä
siistiasuista, nahkaisilla haarniskoilla ja kirkkailla teräskypäreillä
varustettua miestä marssimassa miekat kupeella ja keihäs olalla.
Tämän seurueen etunenässä ratsasti punaisen ruskealla hevosella
vankkarakenteinen mies, jonka nähdessään narri hiljaa kirosi
hämmästyksestä. Joukon keskellä oli neljä muulien kantamaa kantotuolia,
ja niiden rinnalla ratsasti hoikka, miellyttävä olento, joka kiihoitti
Peppen päästämään toisen kirouksen. Mutta hartain sadatus kirposi
hänen suustansa, kun hän näki joukon jälessä vaeltavan, muhkean,
dominikaanimunkkien mustaan asuun puetun hahmon, joka juuri silloin
äkäisesti riiteli hänen muuliansa peitsensä tyvellä hoputtavalle
miehelle.

"Kärvennettäköön teitä paistin ristikolla kuten pyhää Laurentiusta!"
ähkyi suuttunut munkki. "Tahtoisitteko taittaa niskani, te raaka
elukka? Malttakaahan, kun ehdimme Roccaleoneen! Kautta pyhän
Dominicuksen, siellä taivutan lurjusmaisen komentajanne hirttämään
teidät tämän sopimattoman ilveilyn tähden."

Mutta hänen kiusanhenkensä nauroi vastaukseksi ja sivalsi muulia
uudelleen, tällä kertaa niin navakasti, että eläin melkein karkasi
takajalkojensa varaan. Munkki kiljaisi kiukkuisen pelästyneenä ja
ratsasti sitten edelleen, yhäti raivoten ja uhkaillen ahdistajaansa.
Hänen jälkeensä tulivat kuudet raskaasti kuormatut vaunut, "joista
kutakin veti härkäpari, ja kulkueen loppupäässä oli toistakymmentä
määkivää lammasta, joita paimensi sadatteleva sotilas. He sivuuttivat
hämmästyneet tarkkailijat, jotka pysyivät piilossa, kunnes tuo
kummallinen seurue oli häipynyt yöhön.

"Voisin vannoa", sanoi Fanfulla, "että tuo munkki ja minä olemme
tavanneet toisemme".

"Ettekä vannoisikaan väärää valaa", vakuutti narri. "Hän nimittäin on
se lihava tomppeli, veli Domenico, joka kävi kanssanne Acquaspartan
luostarissa noutamassa lääkkeitä hänen ylhäisyyttään varten."

"Mitä tekemistä hänellä on noiden miesten seurassa, ja mitä väkeä he
ovat?" tiedusti kreivi, kääntyen narrin puoleen heidän ratsastaessaan
pois lymypaikastaan.

"Jos kysytte minulta, missä paholainen säilyttää paulojaan", lausui
narri, "niin koetan jollakin tavoin vastata. Mutta sitä, mitä veli
Domenico tekee tuossa joukossa, en uskalla lainkaan arvata. Hän ei
ollut ainoa tuntemani henkilö", lisäsi Peppino. "Siellä oli Ercole
Fortemani, kookas, siivoton, rehentelevä retkale, jota en ole
milloinkaan nähnyt muutoin kuin repaleissa, mutta joka nyt ratsasti
jonon etunenässä perin harvinaisen eheässä asussa; ja siellä oli
myöskin Romeo Gonzaga, jonka en ole koskaan tiennyt liikkuvan öisin
muutoin kuin mennessään kohtaukseen. Outoja asioita täytyy olla
tekeillä Urbinossa."

"Entä kantotuolit?" kysyi Francesco. "Etkö osaa ollenkaan arvata, mitä
ne merkitsevät?"

"En ensinkään", vastasi narri, "paitsi sitä, että ne kenties selittävät
herra Gonzagan mukanaolon, sillä kantotuolit viittaavat naisiin".

"Näyttää siltä, narri, kuin ei edes sinunkaan viisaudestasi olisi
meille hyötyä. Mutta kuulithan munkin sanovan, että he olivat matkalla
Roccaleoneen?"

"Kyllä, kuulin sen. Ja sen avulla saamme otaksuttavasti selville kaiken
muun ehdittyämme matkamme päähän."

Ja kun narri oli mielenlaadultaan tavattoman utelias, pani hän
tiedustelunsa käyntiin heti heidän päästyään sisälle Urbinon portista
seuraavana aamuna — sillä he olivat saapuneet kaupungin edustalle liian
myöhään päästäkseen sisälle samana iltana, joten heidän oli pakko etsiä
suojaa eräästä joen varrella olevasta talosta. Hän tiedusti portin
vahtipäälliköltä.

"Osaatteko sanoa, herra kapteeni", kysyi hän, "mitä väkeä oli se
seurue, joka eilen illalla lähti Roccaleoneen?"

Kapteeni katseli häntä hetkisen.

"Minun tietääkseni ei sinne lähtenyt mitään seuruetta", virkkoi hän.
"Varmasti ei Urbinosta lähtenyt."

"Vahtimisenne on ihmeellistä", huomautti narri kuivasti. Ilmoitan
teille, että noin kaksikymmentä miestä käsittävä sotilasjoukkue meni
viime yönä Urbinosta Roccaleoneen."

"Roccaleoneen?" kertasi kapteeni miettivän näköisenä ja
tarkkaavaisempana kuin ennen, ikäänkuin sen nimen toistaminen olisi
herättänyt jonkun ajatuksen hänen mielessään. "Niin, sehän on monna
Valentinan linna."

"Juuri niin, viisas herra. Mutta mikä seurue se oli, ja minkä tähden se
oli matkalla sillä tavoin, öiseen aikaan?"

"Mistä tiedätte, että se lähti Urbinosta?" tiedusti kapteeni vakavasti.

"Siitä, että tunsin sen etunenässä olevan miehen mylviväksi soturiksi
Ercole Fortemaniksi, keskellä ratsasti Romeo Gonzaga ja jälkijoukossa
oli veli Domenico, madonnan rippi-isä — kaikki urbinolaisia."

Upseerin kasvot lehahtivat purppuranpunaisiksi hänen kuullessaan sen.

"Oliko seurueessa naisia?" huudahti hän.

"En nähnyt ainoatakaan", vastasi narri, jonka tämä kapteenin äkillinen
innostuminen pani varomaan ja aprikoimaan.

"Mutta mukana oli neljä kantotuolia", pisti väliin Francesco, jonka
luonne ei ollut yhtä epäluuloinen eikä valpas kuin viisaan narrin.

Liian myöhään Peppe rypisti otsaansa varoittaakseen häntä. Kapteeni
kirosi ponnekkaasti.

"Hän se on", huusi hän varmasti. "Ja tämä seurue oli matkalla
Roccaleoneen, niinhän mainitsitte. Mistä sen tiedätte?"

"Kuulimme sen munkilta", vastasi Francesco empimättä.

"Sitten kautta pyhän neitsyen, he ovat käsissämme! Ho-hoi!" Hän kääntyi
toisaalle ja lähti luikkaillen juoksemaan porttivahtien majapaikkaan,
josta hän hetkisen kuluttua taaskin ilmestyi puolikymmentä sotilasta
kintereillään.

"Palatsille!" komensi hän ja miestensä sijoittuessa Francescon seurueen
ympärille lisäsi: "Tulkaa, hyvä herra! Teidän täytyy lähteä mukaamme ja
kertoa tarinanne herttualle."

"Emme lainkaan tarvitse koko tätä väkeä", vastasi Francesco kylmästi.
"Missään nimessä en voisi sivuuttaa Urbinoa käymättä tapaamassa herttua
Guidobaldoa. Olen Aquilan kreivi."

Heti kävi kapteenin käytös kunnioittavaksi. Hän pyyteli anteeksi
innokkuuden sanelemia, rajuja toimenpiteitään ja käski miestensä
jättäytyä jäljelle. Annettuaan heille määräyksen seurata häntä hän
hypähti hänelle tuodun hevosen selkään ja ratsasti torin poikki
ripeästi kreivin rinnalla. Ja ratsastaessaan hän kertoi toisille
uutisen, jonka ilveilijän herkkä arvauskyky oli jo hänelle kuiskannut.
Neiti Valentina oli karannut yöllä Urbinosta, ja hänen seurassaan
olivat menneet kolme hänen seuranaistaan ja kuten myöskin otaksuttiin,
koska he olivat kadonneet veli Domenico ja Romeo Gonzaga.

Hämmästyneenä kuulemastaan Francesco tiukkasi kertojalta lisää tietoja:
mutta kapteeni ei osannut ilmoittaa hänelle paljoakaan muuta paitsi
sitä seikkaa, että monna Valentinan arveltiin hädissään turvautuneen
siihen keinoon välttääkseen joutumasta avioliittoon Babbianon herttuan
kanssa. Guidobaldo oli harmissaan tapahtumasta ja tahtoi välttämättä
saada neidon takaisin, ennenkuin tieto hänen käyttäytymisestään
ennättäisi Gian Marian korviin. Kapteeni oli senvuoksi sangen
mielissään siitä, että hänen osakseen oli osunut viedä Guidobaldolle
tieto Valentinan olinpaikasta, jonka hän oli urkkinut Francescolta ja
narrilta.

Peppe näytti synkältä ja äreältä. Jos hän vain olisi hillinnyt kirottua
uteliaisuuttaan ja jos kreivi olisi ajoissa ottanut varoituksen varteen
ja pysynyt vaiti, ei hänen rakkaalla _patronallaan_ ehkä olisi ollut
mitään hätää. Asiain näin ollen hän — mies, joka oli valmis kuolemaan
palvellakseen monna Valentinaa — oli juuri ollut hänen pakopaikkansa
kavaltaja. Hän kuuli kreivin nauravan, ja se ääni äidytti hänen
kiukkuaan. Mutta Francesco ajatteli ainoastaan, kuinka loistavan
rohkeasti neito oli toiminut.

"Entä ne sotilaat, jotka olivat, hänen muassaan?" kummasteli hän. "Mitä
varten niin lukuisa henkivartiosto?"

Kapteeni silmäili häntä tuokion.

"Ettekö sitä arvaa?" virkkoi hän. "Ette kenties tunne Roccaleonen
linnaa."

"Olisi omituista, jollen tuntisi Italian vankinta linnoitusta."

"No, eikö se sitten ole selvää? Hän on vienyt tämän joukkueen
varusväeksi, ja Roccaleonessa hän selvästikin aikoo kapinoitsijan
tavoin vastustaa hänen korkeutensa toivomuksia."

Sen kuultuaan kreivi keikautti päätänsä taaksepäin ja pelästytti
ohimenijöitä niin hilpeällä naurunpuuskalla kuin koskaan oli lähtenyt
hänen huuliltaan.

"Hitto vieköön!" ähkyi hän naurun yhä tukahduttaessa hänen sanojaan.
"Kas siinä tyttö! Kuulitteko, mitä kapteeni puhui, Fanfulla? Hän aikoo
vastustaa tätä avioliittoa asevoimin, jos se on tarpeen. Kautta sieluni
autuuden, jos Guidobaldo vielä tämän jälkeen vaatii tätä liittoa, niin
totisesti hänellä ei ole sydäntä eikä tunteita. Niin totta kuin elän.
sellaisesta naissukulaisesta sopii niin sotaisen ruhtinaan ylpeillä.
Eipä ihmekään, ettei Urbinossa pelätä Borgiaa." Ja hän nauroi taaskin.
Mutta kapteeni katsoi häneen karsaasti, ja Peppe rypisti otsaansa.

"Hän on kapinallinen heilakka", murahti kapteeni happamesti.

"No, no, hiljaa!" varoitti Francesco siitä huolimatta, että hän yhä
nauroi. "Jos olisitte aatelissukuinen, taittaisin kanssanne peistä
niiden sanojen tähden. Näin ollen —" Hän keskeytti lauseensa, hänen
naurunsa taukosi, ja hänen tummat silmänsä mittailivat kapteenia
omituisesti. "Parasta on olla arvostelematta häntä, herra kapteeni. Hän
kuuluu Rovere-sukuun ja on läheisesti liittynyt Montefeltro-sukuun."

Nuhde tehosi upseeriin, ja senjälkeen vallitsi heidän keskensä
äänettömyys.

Sillä aikaa, kun Francesco, Fanfulla ja Peppe etuhuoneessa vartosivat,
että heidät päästettäisiin herttuan puheille, purki narri jonkun
verran heidän lörpöttelynsä johdosta tuntemaansa katkeruutta. Upea
huone oli ahdinkoon saakka täynnä hoviväkeä. Siellä oli uhkeita
ylimyksiä ja lähettiläitä, tummia pappismiehiä ja purppuravaippaisia
kirkkoruhtinaita, teräsasuisia sotapäälliköitä ja silkkiin ja
samettiin puettuja hovimiehiä. Mutta Peppe ei piitannut mahdollisista
kuulijoista, vaan lausui moitteensa, eivätkä hänen käyttämänsä
sanontatavat olleet niin hillittyjä eivätkä niin kunnioittavia kuin
kreivin arvo olisi vaatinut. Osoittaen samaa suoramielisyyttä, jonka
tähden häntä niin yleisesti rakastettiin, Francesco ei kuitenkaan
pahastunut narrin nuhteista. Hän oivalsi, että ne olivat ansaittuja,
sillä ne loivat asiaan uutta ja paremmin selvittävää valaistusta. Mutta
pian hän näki kauemmaksi kuin narri ja hymyili toisen synkille ilmeille.

"Ei niin äänekkäästi, Peppe", tyynnytti hän pilailijaa. "Arvioit
vahingon liian suureksi. Pahimmassakin tapauksessa olemme vain vähän
jouduttaneet sitä, minkä herttua varmasti olisi saanut tietää muista
lähteistä."

"Mutta juuri siitä vähäisestä — muutamista tunneista tai päivistä —
paha koituukin", ärähti narri kärtyisesti, vaikka hiljensikin ääntänsä.
"Gian Maria palaa muutamien päivien kuluttua. Jos hän saavuttuaan
kuulisi sellaisen uutisen, että neiti Valentina on poissa, karannut
Romeo Gonzagan kanssa — sillä sellaista, käsitättehän, pian puhutaan
— niin luuletteko, että hän viipyisi täällä tai enää pitkittäisi
kosintaansa? Ei vainkaan. Näissä yksinomaan valtiollisiin päämääriin
tähtäävissä liitoissa, joissa sydämellä ei ole lainkaan osaa, vaaditaan
ainakin, ettei morsiamen mainetta ole häväistysjuorujen henkäys
himmentänyt. Hänen korkeutensa olisi palannut kotiinsa, ja madonna
olisi päässyt hänestä eroon."

"Mutta hinta olisi ollut outo, Peppe", huomautti Francesco totisesti.
"Sittenkin", lisäsi hän, "myönnän, että olisin paremmin edistänyt hänen
pyrkimystään, jos olisin pysynyt ääneti. Mutta sitä en usko, että
sellainen juttu olisi jäähdyttänyt serkkuni kiihkeyttä. Olet väärässä
pitäessäsi tätä sellaisena liittona, jossa sydämellä ei ole ollenkaan
osaa. Serkkuni puolelta — jos ihmisten kaikki puheet ovat tosia —
esittää sydän totisesti aika suurta osaa. Mutta mitä pahaa olemme
muuten tehneet?"

"Aika sen näyttää", virkkoi kyssäselkä.

"Se näyttää sitten, etten ole millään tavoin vahingoittanut monna
Valentinan etuja. Nykyisin hän on turvassa Roccaleonessa. Mitä hänen
siis tarvitsee pelätä? Guidobaldo epäilemättä lähtee hänen luoksensa
ja vallihaudan ylitse rukoilee, että hän olisi velvollisuudentuntoinen
veljentytär ja tulisi takaisin. Hän tarjoutuu tekemään niin, jos
herttua antaa hänelle ruhtinaallisen sanansa takeeksi siitä, ettei
häntä enää vaivata tällä avioliitolla. Entä sitten?"

"No niin?" murahti narri. "Entä sitten? Kuka sanoo, miten sitten
saattaa käydä? Olettakaamme, että hänen korkeutensa nujertaa hänet
väkivallalla."

"Piirityskö?" Kreivi purskahti nauramaan. "Pyh! Missä on viisautesi,
narri? Luuletko loistavan Guidobaldon innokkaasti haluavan joutua
Italian naurettavaksi ja jälkimaailman mainitsevan häntä siksi
herttuaksi, joka piiritti veljentytärtään, koska tämä vastusti hänen
määräyksiään neidon avioliitosta?"

"Guidobaldo da Montefeltro saattaa eräissä tilaisuuksissa olla kiivas
mies", vastasi narri parhaillaan, kun heidän luotansa lähtenyt upseeri
ilmestyi jälleen ja ilmoitti hänen korkeutensa odottavan heitä.

Heidän saapuessaan ruhtinaan luokse oli viimemainittu perin synkällä
tuulella ja tervehdittyään Francescoa kylmän muodollisesti esitti
heille kysymyksiä siitä seurueesta, jonka he olivat kohdanneet
edellisenä iltana. Nämä tiedustelut hän suoritti luonteenomaisen
arvokkaaseen tapaansa osoittamatta sen enempää levottomuutta kuin
asia olisi koskenut harhaan lentänyttä haukkaa. Hän kiitti Francescoa
tiedoista ja määräsi, että hovimarsalkan oli varattava huoneita kreivin
ja Fanfullan käytettäviksi niin pitkäksi aikaa kuin he suvaitsisivat
viipyä hänen hovissaan. Senjälkeen hän sanoi heille jäähyväiset,
käskien upseerin jäädä sinne saamaan häneltä määräyksiä.

"Ja hänkö", virkkoi Francesco Peppelle heidän mennessään etuhuoneen
lävitse palvelijan jäljessä, "on sellainen mies, joka ryhtyisi
piirittämään veljentyttärensä linnaa? Kerrankin, herra narri, on
viisautesi erehtynyt."

"Teidän ylhäisyytenne ei tunne herttuaa", vastasi narri. "Hänen
jäätyneen ulkokuorensa alla loimuaa ahjo, eikä olo sellaista hulluutta,
jota hän ei olisi valmis tekemään."

Mutta Francesco vain nauroi astellessaan käsi Fanfullan kainalossa
käytävää pitkin niihin huoneisiin, joihin palvelija heitä opasti.




KOLMASTOISTA LUKU

Gian Maria vannoo valan


Jossakin määrin olivat seuraavat tapahtumat melkein omiaan osoittamaan
narrin olleen oikeassa, sillä jos kohta ajatus piirittää Valentinaa ja
nujertaa hänet asevoimin ei ensi sijassa ollutkaan Guidobaldon, hän
kuitenkin oli herkkä hyväksymään sen neuvon, että heidän olisi siten
meneteltävä, kun Babbianon herttua kaksi päivää myöhemmin sitä vaati.

Kuultuaan sanoman Gian Maria antautui sellaisen raivon valtaan, että
kaikki hänen ympärillään olevat ylimmästä alimpaan saakka vapisivat.
Hänen intohimoaan kohdannut pettymys oli sellaisenaan riittävä syy
siihen; mutta sen lisäksi näki Gian Maria Valentinan paon tekevän
tyhjiksi ne rohkeat suunnitelmat, joista hän oli niin suurellisesti
puhunut neuvonantajilleen ja äidilleen. Juuri hänen luottamuksensa
niihin suunnitelmiin oli houkutellut hänet lähettämään niin uhmaavan
vastauksen Caesar Borgialle. Sen johdosta oli hänen kiire — perin
epätoivoisen kiire — päästä avioliittoon, koska avioliiton piti antaa
hänelle voimaa täyttää uljaat lupauksensa ja puolustaa kruunuansa
Valentinoisin herttuaa vastaan puhumattakaan Borgian perinpohjaisesta
rusentamisesta, minkä hän oli huimapäisesti ottanut suorittaakseen.

Se, että tyttö-heilakka viskaisi valtakuntien kohtalot taivaan tuulten
vietäviksi, tuntui hänestä yhtä sietämättömältä kuin se oli ollut
odottamatonta.

"Hänet täytyy noutaa takaisin!" oli hän kirskunut vihansa vimmassa.
"Hänet täytyy noutaa takaisin heti."

"Se on totta!" vahvisti Guidobaldo rauhalliseen tapaansa. "Hänet täytyy
noutaa takaisin. Siihen nähden olen täydelleen yhtä mieltä kanssanne.
Mutta sanokaahan, millä tavoin se käy päinsä." Ja hänen äänestään
soinnahti purevaa ivaa.

"Mitä vaikeuksia siinä on?" tiedusti Gian Maria.

"Ei mitään vaikeuksia", kuului ivallinen vastaus. "Hän on sulkeutunut
Italian vankimpaan linnaan ja ilmoittanut minulle, ettei hän tule
sieltä pois, ennenkuin lupaan, että hän saa itse vapaasti valita
aviopuolisonsa. Selvästikään ei ole lainkaan vaikeata saada häntä
takaisin."

Gian Maria näytti hampaitaan.

"Sallitteko minun menetellä tässä asiassa omalla tavallani?" kysyi hän.

"En ainoastaan salli sitä, vaan lisäksi autan teitä voimieni mukaan,
jos keksitte keinon, jolla hänet voidaan houkutella pois Roccaleonesta."

"Enää en epäröi. Veljentyttärenne, herra herttua, on kapinallinen, ja
häntä on kapinallisena kohdeltava. Hän on hankkinut varusväen linnaan
ja singonnut uhmailun maan hallitsijalle. Se on sodanjulistus, teidän
korkeutenne, ja sotaan me joudumme."

"Mielisittekö turvautua väkivaltaan?" tiedusti Guidobaldo äänessään
paheksumisen häive.

"Asevoimaan, teidän korkeutenne", vastasi Gian Maria vitkastelematta
ja tuimasti. "Alan piirittää tätä hänen linnaansa ja revin sen
maahan kiven kiveltä. Niin; olisin kosinut häntä sievästi, jos hän
olisi sallinut, lempein sanoin ja siloitellusti, mikä neitosista on
mieluista. Mutta koska hän uhmaa meitä, kosin häntä pyssyillä ja
tykeillä ja koetan nälällä pakottaa hänet alistumaan kosintaani.
Rakkauteni pukeutuu sotisopaan alistaakseen hänet, ja kautta Jumalan
vannon, etten aja partaani, ennenkuin olen päässyt siihen linnaan."

Guidobaldo näytti vakavalta.

"Minä suosittelisin lievempää menettelyä", virkkoi hän. "Piirittäkää
häntä, jos haluatte, mutta karttakaa liiallista rajuutta! Ehkäiskää
häneltä muonavarojen saanti ja ottakaa nälkä puoltajaksenne! Sittenkin,
pelkään, teille nauretaan koko Italiassa", lisäsi hän mutkattomasti.

"Viis' siitä! Naurakoot hupsut, jos heidän mielensä tekee! Kuinka
paljon väkeä hänellä on Roccaleonessa?"

Tämä kysymys sai Guidobaldon otsan synkistymään. Näytti siltä kuin hän
olisi muistanut jonkun unohduksissa olleen seikan.

"Noin kaksikymmentä miestä tunnetun, Forteinani-nimisen vintiön
komentamina. Joukon pestasi, kerrotaan, muuan hovissani ollut
herrasmies, puolisoni sukulainen herra Romeo Gonzaga."

"Onko hän siellä nyt?" ähkäisi Gian Maria. "Siltä näyttää."

"Kautta pyhän neitsyen perugialaisen sormuksen!" kivahti Gian Maria
entistä pahemmin nolostuneena. "Vihjaatteko, että he pakenivat yhdessä?"

"Hyvä Luoja!" Guidobaldon ääni kajahti terävänä ja uhkaavana. "Puhutte
minun veljentyttärestäni. Hän otti mukaansa tämän herrasmiehen aivan
samoin kuin kolme hovineitostaan ja hovipojan tai pari saadakseen
sellaisen saattoväen kuin hänen syntyperänsä vaatii."

Gian Maria käveli lattialla kerran edestakaisin otsa rypyssä ja huulet
tiukasti yhteen puristettuina. Guidobaldon ylväät sanat eivät suinkaan
tyyten poistaneet hänen epäilyksiään. Mutta voimakkain halu hänen
sydämessään juuri silloin oli nöyryyttää se tyttö, joka oli uskaltanut
pilkata häntä, pakottaa hänet notkistamaan itsepintainen kaulansa.
Vihdoin hän jupisi kiivaasti:

"Minusta saattaa tosiaankin tulla Italian naurun esine. mutta
päätökseni toteutan, ja ensimmäinen tehtäväni Roccaleonen valtaamisen
jälkeen on hirttää tuo Gonzaga-veijari sen korkeimpaan torniin."

Samana päivänä Gian Maria aloitti valmistelunsa Roccaleonea vastaan
tehtävää retkeä varten, ja siitä vei Fanfulla tiedon Francescolle —
sillä viimemainittu oli poistunut majapaikastaan palatsista saatuaan
kuulla Gian Marian tulosta ja asui nyt majatalo "Auringossa".

Uutisen kuultuaan hän kirosi valtavasti, toivoen serkkuaan
paholaiselle, jonka siittämäksi hän Gian Mariaa sillä hetkellä väitti.

"Luuletteko", kysyi hän tultuaan rauhallisemmaksi, "että tämä Gonzaga
on Valentinan rakastaja?"

"Sitä en osaa sanoa", vastasi Fanfulla. "Tosiasia on, että he
karkasivat yhdessä. Mutta kun tiedustin Peppeltä tätä seikkaa, nauroi
hän ensin sille vihjaukselle pilkallisesti, käyden sitten vakavaksi.
'Monna Valentina ei häntä rakasta, moista houkkiota', vakuutti hän,
'mutta hän rakastaa monna Valentinaa, jollen minä ole sokea, ja hän on
lurjus, sen tiedän'."

Francesco nousi seisomaan kasvot perin vakavina, ja hänen silmistään
kuvastui levottomia mietteitä.

"Vietävä! Tämä on häpeällistä", huudahti hän vihdoin. "Neito-poloista
ympäröi joka taholta joukko vintiöitä, jotka ovat toinen toistansa
häikäilemättömämpiä. Fanfulla, käskekää noutaa Peppe! Meidän täytyy
lähettää hänet monna Valentinan luokse varoittamaan häntä Gian Marian
tulosta ja myöskin kehoittamaan häntä kavahtamaan mantualaista, jonka
kanssa hän karkasi."

"Liian myöhäistä", pahoitteli Fanfulla. "Narri lähti tänä aamuna
Roccaleoneen liittyäkseen _patronansa_ seuraan." Francesco näytti
alakuloiselta.

"Hän joutuu turmioon", valitti hän. "Sillä tavoin vasaran ja alasimen —
Gian Marian ja Romeo Gonzagan välissä. _Gesú!_ Hän joutuu turmioon! Ja
hän on niin uljas ja niin uhkamielinen!"

Hän siirtyi verkkaisesti lasiovelle ja jäi seisomaan, tuijottaen
ikkunoihin kadun ylitse, jolle laskeva aurinko loi rusoista hohdettaan.
Mutta hän ei nähnyt ikkunoita. Hän näki Acquaspartan metsässä
vuoritaistelun jälkeisenä aamuna sattuneen kohtauksen, kanervikossa
viruvan haavoittuneen miehen ja hänen ylitsensä kumartuneen hellän
naisen, jonka katseesta uhkui sääliä ja levottomuutta. Usein hän oli
senjälkeen mielessään nähnyt sen kohtauksen, ja joskus hän oli silloin
hymyillyt, toisinaan huokaissut, joskus tehnyt kumpaakin samalla kertaa.

Hän pyörähti äkkiä Fanfullaan päin. "Minä lähden itse". ilmoitti hän.

"Te?" kummasteli Fanfulla. "Entä venetsialaiset?" Eleellä kreivi
osoitti, kuinka vähän venetsialaiset hänestä merkitsivät verrattuina
tämän naisen kohtaloon.

"Minä lähden Roccaleoneen", kiivaili hän, "nyt heti". Ja hän astui
ovelle ja taputti käsiään, kutsuen Lanciottoa. "Sanoitte, Fanfulla,
ettei enää nykyisin ole vankeuteen teljettyjä neitoja, joille
harhaileva ritari saattaisi tarjota apuaan. Te erehdyitte, sillä monna
Valentina on vankineito, serkkuni on lohikäärme, Gonzaga toinen, ja
minä olen harhaileva ritari, jonka on määrä niin toivon pelastaa hänet."

"Aiotteko pelastaa hänet Gian Marian kynsistä?" tiedusti Fanfulla
epäilevästi.

"Aion yrittää sitä."

Hän kääntyi palvelijansa puoleen, joka tuli sisälle hänen puhuessaan.

"Lähdemme liikkeelle neljännestunnin kuluttua, Lanciotto", virkkoi hän.
"Satuloi ratsut minulle ja itsellesi! Sinä lähdet mukaani. Zaccaria
jääköön herra degli Arcipretin luokse! Pitäkää te huolta hänestä,
Fanfulla! Hän kyllä palvelee teitä hyvin."

"Entä minä sitten?" huudahti Fanfulla. "Enkö minä seuraakaan teitä?"

"Jos tahdotte, niin kyllä. Mutta saattaisitte palvella minua paremmin
palaamalla Babbianoon ja tarkkaamalla sikäläisiä tapahtumia, lähettäen
minulle niistä tiedon. Siellä sattuu suuria tapahtumia, jollei serkkuni
palaa ja jos Borgia lähestyy. Juuri siihen perustan mielessäni virinneet
toiveet."

"Mutta minne pitää minun lähettää teille sana? Roccaleoneenko?"

Francesco mietti tuokion. "Jollette kuule minusta mitään, niin
lähettäkää sanomanne Roccaleoneen, sillä jos viivyn siellä ja meitä
piiritetään, on minun kenties mahdotonta lähettää teille tietoja. Mutta
jos — kuten toivon — lähden Aquilaan, lähetän teille tiedon siitä."

"Aquilaan?"

"Niin. Saattaa käydä niin, että olen Aquilassa ennen tämän viikon
loppua. Mutta pitäkää se salassa, Fanfulla, ja minä peijaan näitä
herttuoita niin pahasti kuin heidän epäterve mielenlaatunsa sietää."

Puoli tuntia myöhemmin kreivi Aquila, joka ratsasti vankalla
kalabrialaisella hevosella ja jota seurasi Lanciotto muulin selässä,
loittoni hiljalleen laaksoa kohti. He etenivät kenenkään huomaamatta,
sillä mitäpä välittivät heistä talonpojat, jotka laulelivat
uurastaessaan _contadossaan?_

He kohtasivat kauppiaan, jonka palvelija hoputti kuormattuja muuleja
ylämäkeä kunnaan laella olevaan kaupunkiin, ja sivuuttivat hänet,
kohteliaasti tervehtien. Kauempana heitä vastaan tuli ratsastava seurue
ylimyksiä ja naisia, jotka palasivat haukkametsästykseltä ja joita
seurasi huppupäisiä haukkoja kantavia palvelijoita, ja heidän hilpeä
naurunsa kaikui yhä Francescon korvissa vielä sittenkin, kun hän oli
loitonnut pois heidän näkyvistään ja kadonnut purppuraiseen iltausvaan,
joka joesta kohosi häntä vastaan. He kääntyivät länteen päin Apennineja
kohti ja samosivat edelleen yön tultua aina neljännelle tunnille
saakka, jolloin he Francescon ehdotuksesta pysähtyivät tien ohessa
olevan, uneliaan _locandan_ edustalle ja herättivät isännän pyytääkseen
yösijaa. Siellä he nukkuivat vain aamurukouksen hetkeen asti, joten
sarastuksen harmaa valo näki heidät jälleen matkalla, ja silloin, kun
auringon ensimmäinen kultainen sädekimppu osui vanhojen kukkuloiden
harmaaseen harjaan, he seisauttivat ratsunsa pauhaavan joen partaalle
sen valtavan kallion juurelle, jonka laella oli Roccaleonen linna.

Tuikeana ja laihana se kohosi hedelmällisen laakson yläpuolella; sitä
kaarsi joki luonnollisena vallihautana, ja se muistutti taustanaan
olevien Apenninien jättiläisvahtia. Ja nyt kiiti auringonvalo
pakoveden tavoin alaspäin pitkin iäkkäiden vuorten rinteitä. Se osui
neliskulmaiseen päätorniin ja lipui sitten pitkin seinää, pannen
vanhat, harmaat kivet kimaltelemaan ja heijastuen korkealla olevasta
ristikkoikkunasta. Yhä alemmaksi se painui, paljastaen eriskummaiset
kohokuvat, valaisten pykäläharjaisia muureja ja muuttaen vihreiksi
muratin ja sammalen, jotka vain hetkinen sitten olivat tummentaneet
vankkoja, ulkonevia tukimuurauksia. Sieltä se hypähti maahan ja
karkoitti varjoja edellään pitkin ruohoista rinnettä, kunnes se
saavutti joen ja säkenöi sen kuohuvassa, myllertävässä vedessä,
sirottaen satoja värejä sen ryöppyävään räiskeeseen.

Ja koko ajan, siihen saakka, kunnes auringonpaiste ennätti häneen
ja sulki hänetkin esiin loitsimaansa kuvaan, istui Aquilan kreivi
satulassa silmäillen linnoitusta miettivästi.

Sitten hän Lanciotton seuraamana ratsasti käymäjalkaa läntisen laidan
ympäri, jossa joen sijalla oli tyyni vesiuoma, jota varten oli tehty
kaivanto eristämään Roccaleonen kalliota täydellisesti. Mutta täällä,
mistä käsin linnaa olisi saattanut olla helpoin ahdistaa, oli häntä
vastassa sileä muuri, jossa oli vain kapea rako tai pari pyällyksien
keskivälissä. Hän ratsasti edelleen pohjoispuolelle, mennen joen poikki
vievän jalkasillan ylitse, ja pysähtyi vihdoin porttitornin edustalle.
Täällä taaskin oli vallihautana vuoripuron kohiseva vesi.

Hän käski palvelijansa herättää linnan asukkaat, ja Lanciotto, jonka
äänen luonto oli tehnyt syväksi ja voimakkaaksi, luikkasi. Kaiku kiiri
kumisten ylöspäin, säikäyttäen vuoren rinteen lintuja, mutta ei saanut
vastausta äänettömästä linnasta.

"Siellä on vahtiminen valpasta", ilvehti kreivi nauraen, "Uudelleen,
Lanciotto!"

Palvelija totteli, ja yhä uudelleen hänen syvä äänensä kajahti
torventörähdyksen tavoin, ennenkuin sisällä näkyi merkkejä siitä, että
sitä oli kuultu. Vihdoin ilmestyi tornin rintasuojuksen yläpuolelle
kitukasvuinen olento, jonka tukka oli kampaamaton ja joka oli melkein
yhtä eriskummainen kuin alempana olevat kivikuvat; heitä tirkistivät
pöllönkasvot muurin pyällyksestä, ja yrmeä, käreä ääni tiedusti heidän
asiaansa. Heti kreivi tunsi Peppen.

"Hyvää huomenta, narri!" toivotti hän.

"Tekö, teidän ylhäisyytenne!" huudahti ilveilijä.

"Roccaleonessa nukutaan sikeästi", lausui Francesco. "Herätä
lurjusmainen varusväkenne ja käske niiden laiskojen koirien laskea
nostosilta alas! Minulla on sanomia monna Valentinalle."

"Heti, teidän ylhäisyytenne", vastasi narri ja olisi poistunut samassa,
jollei Francesco olisi huutanut häntä takaisin.

"Sano, Peppe, että täällä on ritari — se ritari, jonka hän tapasi
Acquaspartassa, jos niin haluat! Mutta jätä nimeni mainitsematta!"

Vakuutettuaan noudattavansa hänen toivomustaan Peppe lähti toimittamaan
asiaansa. Vähäisen viivytyksen jälkeen ilmestyi muurin harjalle Gonzaga
unisena ja kärtyisenä, seurassaan pari Fortemanin sotilasta, ja
tiedusti, millainen Francescon asia oli.

"Minulla on asiaa monna Valentinalle", vastasi Francesco, nostaen
päänsä pystyyn ja korottaen ääntänsä, joten Gonzaga tunsi hänet
Acquaspartan haavoittuneeksi ritariksi, muisti ja rypisti otsaansa.

"Olen monna Valentinan ylipäällikkö täällä", ilmoitti hän röyhkeästi.
"Ja minulle voitte luovuttaa tuomanne sanomat."

Seurasi väittely, jossa Gonzaga esiintyi pahantuulisesti ja kreivi
melkein samaan sävyyn; Francesco kieltäytyi jäykästi puhumasta
asiaansa kenellekään muulle kuin Valentinalle, ja Gonzaga kieltäytyi
yhtä jyrkästi herättämästä neitoa sellaiseen aikaan ja laskemasta
alas nostosiltaa. Vallihaudan veden ylitse sinkoili puolelta toiselle
sanoja, jotka kävivät kuumemmiksi joka lauseelta, kunnes ne äkkiä
katkesivat, lain Valentina itse näyttäytyi Peppinon seuraamana.

"Mitä tämä on, Gonzaga?" tiedusti hän kiihtyneesti, sillä narri oli
kertonut hänelle, että linnaan pyrki Francesco-ritari, ja kun se nimi
oli mainittu, oli hän ensin punehtunut, sitten kalvennut ja sitten
lähtenyt muurille. "Minkä tähden tältä ritarilta evätään sisäänpääsy,
vaikka hän tuo sanomia minulle?" Ja korkealta seisomapaikaltaan hän
katseli ihailevin silmin Aquilan kreivin — unelmiensa harhailevan
ritarin miellyttävää muotoa. Francesco paljasti päänsä ja kumarsi
ratsunsa säkään saakka, tervehtien kohteliaasti. Valentina kääntyi
Gonzagan puoleen maltittomasti.

"Mitä te varrotte?" kivahti hän. "Ettekö ole käsittänyt, mitä haluan?
Käskekää laskea silta alas!"

"Harkitkaahan, madonna!" esteli Gonzaga. "Ette tunne tätä miestä. Hän
saattaa olla Gian Marian urkkija palkattu meitä kavaltamaan."

"Te hupsu!" vastasi neito terävästi. "Ettekö näe, että hän on se
haavoittunut ritari, jonka kohtasimme silloin, kun te saatoitte minua
Urbinoon?"

"Mitäpä se merkitsee?" tokaisi Gonzaga. "Todistaako se, että hänen
tarkoituksensa ovat rehelliset ja että hän on vilpitön teitä kohtaan?
Ottakaa neuvoni varteen, madonna, ja käskekää häntä ilmoittamaan
tietonsa sieltä, missä hän on! Niin on turvallisempaa."

Tyttö mittasi häntä päättäväisin silmin. "Herra Gonzaga, käskekää
laskea silta alas!" määräsi hän. "Mutta, armollinen neiti, ajatelkaa
vaaraanne!"

"Vaaraa?" kertasi Valentina. "Vaaraa kahdesta miehestä, ja meillä yli
kaksikymmenmiehinen varusväki? Pelkuri totisesti on sellainen mies,
joka on niin kerkeä puhumaan vaaroista. Käskekää laskea nostosilta
alas!"

"Mutta jos —" alkoi Gonzaga epätoivoisen kiivaasti, mutta taaskin
keskeytti Valentina hänen lauseensa.

"Totellaanko minua? Olenko minä hallitsijatar, ja suvaitsetteko käskeä
miehiä laskemaan nostosillan vai täytyykö minun itseni mennä teettämään
se?"

Epätoivoisen suuttuneen näköisenä keikari kohautti olkapäitänsä,
kääntyi toisaalle ja lähetti yhden miehistään viemään määräystä.
Muutamia minuutteja myöhemmin saranat kirskuivat ja ketjut kalisivat,
kun vankka silta kääntyi alaspäin ja putosi jymähtäen kuilun ylitse.
Heti kreivi kannusti hevostaan eteenpäin ja ratsasti Lanciotton
seuraamana sillan ylitse ja porttitornin holvikäytävän alitse
etumaiselle pihalle.

Tuskin hän oli ennättänyt pysäyttää ratsunsa, kun pihan takapäässä
olevasta ovesta ilmestyi jättiläiskokoinen Fortemani puolittain
puettuna ja miekka kädessä. Nähdessään Francescon mies harppasi
alaspäin puolikymmentä askelta ja lähestyi häntä, syytäen sadatuksia.

"Tänne päin!" karjui hän niin kovalla äänellä, että se olisi herättänyt
kuolleetkin. "Hoi! Hoi! Mitä lemmon puuhaa tämä on? Miten te olette
tänne tulleet? Kenen määräyksestä silta laskettiin alas?"

"Monna Valentinan ylipäällikön määräyksestä", vastasi Francesco,
kummeksien, mikä mielipuoli tämä saattoi olla.

"Ylipäällikön?" kiljaisi toinen ja seisahtui, samalla kun hänen
kasvonsa lehahtivat punaisiksi. "Saatanan ruumis! Minkä ylipäällikön?
Minä olen täällä ylipäällikkö."

Kreivi katsahti häneen ällistyneenä.

"No sittenhän", virkkoi hän, "olette juuri etsimäni mies. Onnittelen
teitä hyvästä vahdinpidosta, herra kapteeni. Linnassanne on niin
mainiot kiertovahdit, että jos olisin halunnut kavuta, olisin kiivennyt
muureillenne ja päässyt porttinne sisäpuolelle herättämättä ainoatakaan
uinuvaa vahtianne."

Fortemani silmäili häntä synkästi. Muutamien viime päivien hyvä onni
oli lisännyt miehen synnynnäistä hävyttömyyttä.

"Onko se teidän asianne?" ärähti hän uhkaavasti. "Olette liian
uskalias, herra muukalainen, etsiessänne riitaa kanssani, ja
liian nenäkäs tullessanne neuvoinaan, miten minun tulee hoitaa
päälliköntehtäviäni. Kautta Vapahtajan kärsimysten! Te saatte
rangaistuksen."

"Rangaistuksen — minäkö?" kummasteli Francesco, jonka otsa nyt meni
yhtä uhkaaviin ryppyihin kuin Ercolenkin oli.

"Niin, rangaistuksen, nuori herra. Nimeni on Ercole Forteinani."

"Olen kuullut teistä", vastasi kreivi halveksivasti, "ja siitä, kuinka
häpäisette nimeänne, sillä minulle on kerrottu, ettei pahempaa juoppoa
eikä pelkurimaisempaa, kelvottomampaa veijaria ole koko Italiassa
— niin, ei edes paavin alueilla. Ja varokaa singotessanne sanan
'rangaistus' paremmillenne, tiukka! Vallikaivos ei ole varsin kaukana,
ja kylvystä saattaa olla hyötyä. Sillä olenpa valmis vannomaan, ettei
teitä ole pesty kasteen jälkeen jos tosiaankin olette kirkkoäidin
poika."

"_Sangue di Cristo_!" rähähti vimmastunut öykkäri kasvot täpläisinä.
"Tällaista minulle? Hypätkää alas ratsunne selästä!"

Hän tarttui Francescon jalkaan kiskoakseen hänet maahan, mutta kreivi
kiskaisi sen irti, tehden nopean liikkeen, niin että hänen kannuksensa
repäisi naarmun kapteenin käteen. Samalla hän kohotti raippaansa ja
olisi sivaltanut sillä Fortemanin leveätä selkää — sillä häntä kiukutti
sanomattomasti, että tämän miekkosen laatuinen retkale tuli rakentamaan
riitaa hänen kanssansa — mutta samassa naisääni, tuikea ja käskevä,
kehoitti heitä lopettamaan rähinän.

Fortemani peräytyi, hoidellen naarmuttunutta kättänsä ja jupisten
kirouksia, kun taas Francesco kääntyi siihen suuntaan, josta ääni
kuului. Kiviportaiden puolivälissä hän näki Valentinan, jota seurasivat
Gonzaga, Peppe ja pari sotilasta, laskeutumassa ulkomuurilta.

Tyttö seisoi rauhallisena kuin kuningatar puettuna harmaasta sametista
valmistettuun, mustahihaiseen camorraan, joka erinomaisesti toi
esiin hänen kauniin vartalonsa. Gonzaga oli kumartunut eteenpäin
kuiskuttamaan hänen korvaansa, ja vaikka hänen äänensä olikin hillitty,
kantautui joitakuita hänen sanoistaan tyynessä aamu-ilmassa alas
Francescolle saakka.

"Enkö ollut viisas, madonna, empiessäni päästää häntä sisälle?
Näettehän, millainen mies hän on."

Veri kuumensi Francescon poskia, eikä hänen harminsa lieventynyt hänen
huomatessaan, millaisen katseen Valentina loi häneen.

Heti hän hypähti maahan, viskasi ohjaksensa Lanciottolle ja meni leveä
hattu heilautettuna olkapäille kiviportaiden juurelle ottamaan vastaan
pihalle laskeutuvaa seuruetta.

"Onko tämä säädyllistä?" kysyi Valentina äkäisesti. "Sopiiko teidän
riidellä varusväkeni kanssa heti sisälle päästyänne?"

Francescon poskilla kävi puna kuumemmaksi ja levisi nyt hänen
ohimoilleen aina hiusrajaan saakka. Hänen äänensä oli kuitenkin täysin
hillitty, kun hän vastasi:

"Madonna, se lurjus oli hävytön."

"Hänen hävyttömyyteensä epäilemättä annoitte aihetta", pisti Gonzaga
väliin, ja hänen naismaiselle poskelleen ilmestyi kuoppanen. Mutta
tuikeampi nuhde kirposi Valentinan huulilta.

"Lurjus?" kertasi hän kasvot punehtuneina, "Jollette halua minun
katuvan sitä, että päästin teidät sisälle, pyydän teitä siivilöimään
sanojanne. Täällä ei ole lurjuksia. Tuo mies on sotilaitteni päällikkö."

Francesco kumarsi alistuvasti, yhtä kärsivällisesti kuunnellen neidon
nuhteita kuin hän oli ollut pikainen Fortemanin häntä moittiessa.

"Juuri hänen päälliköntehtävistään jouduimme sanasotaan", vastasi
hän nöyremmin. "Tämän aatelismiehen oman ilmoituksen nojalla sain
sen käsityksen, että hän" — hänen katseensa kääntyi Gonzagaan — "on
päällikkönne".

"Hän on linnani päällikkö", ilmoitti Valentina.

"Kuten huomaatte, herra Francesco", tokaisi Peppe, joka oli istuutunut
nojaristikolle, "ei meillä suinkaan ole täällä puutetta päälliköistä.
Meillä on myöskin veli Domenico, joka on sielujemme ja keittiön
päällikkö; minä itse olen —"

"Piru sinut vieköön, narri!" kivahti Gonzaga, tyrkäten hänet töykeästi
pois istumasta. Sitten hän kääntyi äkkiä kreivin puoleen ja tiedusti
ylhäisesti: "Onko teillä sanomia meille, hyvä herra?"

Francesco nieli toisen kopean sävyn eikä ollut huomaavinaan pronominia,
vaan taivutti taaskin päätänsä Valentinaan päin.

"Kertoisin ne mieluimmin sellaisessa paikassa, jossa olisi vähemmän
kuulijoita kuin täällä." Ja hänen katseensa lipui pihan ympäri
takana päin oleville portaille, joille koko Fortemanin joukkue oli
nyt kokoontunut. Gonzaga tirskahti ja keikautti kullankeltaisia
kiharoitaan, mutta Valentina ei havainnut siinä pyynnössä mitään
omituista, vaan käski Romeon saattaa itseään ja Francescon seurata
heitä ja lähti astelemaan edellä.

He menivät neliskulmaisen pihan poikki, nousivat portaille, joilta
Fortemani oli syöksynyt kreiviä vastaan, ja menivät juhlasaliin, joka
oli ihan pihan etelälaidassa. Hänen jäljessään tuleva kreivi sai
osakseen tuimia silmäyksiä kahden puolen seisovilta palkkasotilailta.
Hän asteli ylväästi heidän ohitseen välittämättä heistä mitään,
tarkastaen heitä mennessään ja arvioiden heidän oikean arvonsa
sellaisen harjaantuneen _condottieron_ erehtymättömällä silmällä,
joka on pestannut miehiä joukkoihinsa ja käsitellyt heitä. Heidän
ulkonäkönsä miellytti häntä niin vähän, että hän salin kynnyksellä
seisahtui ja pysäytti Gonzagan.

"Minusta on vastenmielistä jättää palvelijani noiden roikaleiden
armoille, hyvä herra. Saanko pyytää teitä varoittamaan heitä, etteivät
he tekisi hänelle väkivaltaa?"

"Roikaleiden?" huudahti neito äkäisesti, ennenkuin Gonzaga ennätti
vastata. "He ovat minun sotilaitani."

Taaskin kreivi kumarsi, ja hänen sävynsä oli kylmän kohtelias, kun hän
virkkoi:

"Pyydän teiltä anteeksi enkä hiisku enää mitään — jollen ehkä
pahoitellakseni sitä, etten voi onnitella teitä valintanne tähden."

Nyt oli Gonzagan vuoro suuttua, sillä valinnan oli juuri hän
suorittanut.

"Sanomanne pitää olla tärkeä, hyvä herra, jotta jaksaisimme senvuoksi
sietää nenäkkyyttänne."

Francesco katsoi toisen sinisiin silmiin, jotka turhaan koettivat
välkkyä peloittavasti, eikä juuri yrittänytkään estää halveksumista
näkymästä katseestaan. Jopa hän kohautti hartioitaankin hieman
maltittomasti.

"Totta totisesti taitaisi minun olla paras lähteä tieheni",
vastasi hän pahoittelevasti, "sillä kaikki tämän paikan asukkaat
näkyvät haluavan torailla kanssani. Ensiksi tervehti päällikkönne
Fortemani minua niin hävyttömästi, että sitä tuskin saattoi jättää
rankaisematta. Te itse, madonna, moititte minua, kun vaadin suojelusta
palvelijalleni noita miekkosia vastaan, joiden ulkonäkö herättää
minussa levottomuutta. Olette minulle vihainen siitä, että nimitän
heitä roikaleiksi, ikäänkuin olisin viimeiset kymmenen vuotta ollut
soturinuralla oppimatta tuntemaan miestä, vaikkapa hän olisi puettu
millaiseen valeasuun. Ja vihdoin kaiken huipuksi tämä _cicisbeo_" — hän
heilautti ylenkatseellisesti kättänsä Gonzagaan päin — "puhuu minun
nenäkkyydestäni."

"Madonna", huudahti Gonzaga, "pyydän teitä sallimaan minun selvittää
välini hänen kanssansa".

Tietämättään, tahtomattaan Gonzaga pelasti tilanteen sillä pyynnöllä.
Suuttumus, joka kreivin ylpeän esiintymisen nostattamana nopeasti
äityi madonnan sydämessä, häipyi hänen ylipäällikkönsä itsetiedottoman
huumorin hajoittamana, niin naurettavan vastakohtainen oli hänen
hienosteleva puhetapansa ja hento olemuksensa verrattuna Francescon
lujaan sävyyn ja laihaan, vireään vartaloon. Valentina ei nauranut,
sillä sehän olisi turmellut kaikki, mutta hän silmäili vuoroin toista,
vuoroin toista, hiljaisesti nauttien ja pannen merkille, kuinka
kreivi katsahti ällistyneesti ja kohotti kulmakarvojansa kuullessaan
hovimiehen pyytävän lupaa selvittää välinsä hänen kanssaan. Ja
suuttumuksen häivyttyä hänen mielensä pian saavutti tasapainonsa, ja
hän arveli, että tämän ritarin esityksissä kenties oli perää ja ettei
häntä ollut otettu vastaan niin kohteliaasti kuin olisi pitänyt.
Tuokiossa hän oli verrattoman viehkeästi ja taidokkaasti tyynnyttänyt
Gonzagan loukatun itserakkauden ja rauhoittanut kreivin jäyhemmän
pahastumisen.

"Ja nyt, herra Francesco", lopetti hän, "olkaamme ystävyksiä ja
kertokaa asianne! Suvaitkaa istua, pyydän!"

He olivat saapuneet juhlasaliin — komeaan huoneeseen, jonka seinissä
oli metsästys- ja paimenkohtauksia kuvaavia freskomaalauksia, yksi
tai kaksi Pisaniellon käsialaa. Siellä oli myöskin joitakuita
voitonmerkkejä ajometsästyksiltä ja siellä täällä kallisarvoisia
sotisopia, jotka kimaltelivat korkeista, ristikoilla varustetuista
ikkunoista tulvivassa auringonvalossa. Peräpäässä seisoi upeasti
kaiverrettu, setripuinen irtoseinä, ja sen yläpuolelta näkyi
soittolavan kierteinen reunasuojus. Monna Valentina istuutui
laajan pöydän päässä olevaan, korkeaan, parkitsemattomalla nahalla
päällystettyyn nojatuoliin, Gonzaga sijoittui seisomaan hänen
vierelleen, ja Francesco seisoi häntä vastapäätä, kevyesti nojaten
pöytään.

"Sanomani, armollinen neiti, ovat pian kerrotut", aloitti kreivi.
"Toivoisin niiden olevan laadultaan parempia. Kosijanne Gian Maria on
palattuaan Guidobaldon hoviin, kiihkeästi toivoen hänelle luvattua
avioliittoa, saanut tietää teidän paenneen Roccaleoneen ja värvää —
tällä hetkellä lienee värvännytkin — armeijaa piirittääkseen linnaanne
ja pakottaakseen sen antautumaan."

Gonzaga kävi yhtä vaaleaksi kuin hänen helmenvärinen samettinuttunsa
alta välkkyvä valkea silkkipaita oli kuultuaan, että se ennustus,
jonka hän itse uskomatta oli lausunut, nyt toteutui. Sairaloinen
pelko valtasi hänen sielunsa. Minkälainen kohtalo valmistettaisiin
hänelle, joka oli ollut Valentinan kapinoimisen johtava henki? Hän
olisi saattanut vaikeroida ääneen, kun hänen kaikki suunnitelmansa
menivät tällä tavoin vikaan. Miten hänellä nyt olisi aikaa puhella
rakkaudesta, tyrkyttää kosiskeluaan Valentinalle ja laittautua neidon
puolisoksi? Pian olisi sotainen henki ilmassa ja alkaisi verinen puuha,
jonka ajatteleminenkin karmi hänen ihoaan ja pani vilunväreet kulkemaan
pitkin hänen selkäänsä. Ja siihen sisältyvä kohtaloniva oli perin
julma. Juuri sitä mahdollisuutta hän oli ennustanut varmana siitä,
ettei Guidobaldo eikä Gian Maria olisi kyllin hullu antautuakseen
naurunalaiseksi ryhtymällä sellaiseen.

Sekunnin ajaksi suuntautui Francescon katse hovimiehen kasvoihin, ja
hän näki niihin kaikkien luettavaksi kirjoitetun pelon. Hymyn häive
väikkyi hänen huulillaan, kun hänen silmänsä kääntyivät kohtaamaan
Valentinan katsetta, joka säihkyi kuin pakkashuurre päivänpaisteessa.

"No, tulkoot he vain!" huudahti neito melkein riemuisesti. "Tuo
herttuallinen ääliö saa nähdä, että olen perin valmis ottamaan hänet
vastaan. Olemme kaikin puolin varustetut. Meillä on elintarpeita,
jotka riittävät kolmeksi kuukaudeksi, jos niin tarvitaan, eikä meiltä
suinkaan puutu aseita. Tulkoon Gian Maria! Hän kyllä saa nähdä, ettei
Valentina della Roverea ole niinkään helppo nujertaa. Teille, hyvä
herra", jatkoi hän rauhallisemmin, "teille, jolta en voi vaatia mitään,
olen enemmän kuin kiitollinen sen ritarillisen tekonne tähden, että
ratsastitte tänne minua varoittamaan."

Francesco huoahti; alakuloinen ilme lehahti hänen kasvoilleen.

"Voi!" äänsi hän. "Tänne ratsastaessani, madonna, toivoin saavani
palvella teitä tehokkaammin. Aioin tarjota neuvoja ja apua, jos sitä
tarvitsisitte; mutta nähtyäni nuo sotilaanne, pelkään, ettei neuvoni
mukaan toimiminen olisi viisasta. Sitä suunnitelmaa varten, joka oli
mielessäni, olisi ennen kaikkea tärkeää, että sotilaanne olisivat
luotettavia, mutta pelkään, etteivät he ole."

"Siitä huolimatta", ehätti Gonzaga kehoittamaan, takertuen heikkoon
toivoon, "sallikaa meidän kuulla se!"

"Pyydän teitä esittämään sen", sanoi Valentina.

Täten rohkaistuna Francesco harkitsi tuokion,

"Oletteko perehtynyt Babbianon politiikkaan?" tiedusti hän.

"Tunnen sitä jonkun verran."

"Teen aseman teille aivan selväksi", lupasi kreivi. Ja senjälkeen
hän kertoi siitä, että Caesar Borgia uhkasi hyökätä Gian Marian
herttuakuntaan ja että Valentinan kosijan käytettävissä oli niin
ollen vain vähän aikaa, joten kaikki saattaisi käydä hyvin, jos
häntä vain voitaisiin joku aika torjua Roccaleonen edustalla. "Mutta
katsoen siihen, että hänellä on niin kiire", lisäsi puhuja, "ovat
hänen menettelytapansa otaksuttavasti jyrkät ja epätoivoiset, ja olin
arvellut, ettei teidän sillä välin tarvitsisi olla täällä, madonna."

"Ei olla täällä?" huudahti neito, ja hänen äänestään soinnahti moisen
ehdotuksen aiheuttama ylenkatse.

"Ei olla täällä?" lausui Gonzaga arasti, ja hänen äänessään soinnahti
toivo.

"Juuri niin, madonna. Olisin ehdottanut, että jättäisitte Gian Marialle
tyhjän pesän, joten hän ei voittaisi mitään, vaikkapa linna joutuisikin
hänen käsiinsä."

"Neuvoisitteko minua pakenemaan?" kysyi Valentina.

"Tullessani olin valmis niin tekemään, mutta miestenne ulkonäkö
estää minua siitä. He eivät ole luotettavia, ja pelastaakseen
likaisen nahkansa he saattaisivat ilman muuta luovuttaa Roccaleonen
piirittäjille, ja siten saataisiin tieto paostanne niin aikaisin, että
se mahdollisesti vielä ennätettäisiin tehdä tyhjäksi."

Ennenkuin Valentina ehti vastata, alkoi Gonzaga kuumeisesti kehoittaa
häntä noudattamaan niin viisasta ja hyvään aikaan annettua neuvoa ja
pakenemalla pyrkimään turvaan linnasta, jonka Gian Maria repisi maan
tasalle. Hän syyti sanojaan nopeasti ja surkean rukoilevasti, kunnes
tyttö vihdoin katsoi häntä suoraan silmiin ja kysyi:

"Pelkäättekö te, Gonzaga?"

"Minä — pelkään teidän tähtenne, madonna", vastasi hovimies kerkeästi.

"Rauhoittakaa sitten pelkoanne, sillä jos jään tänne tai lähden täältä,
yksi seikka on varma: Gian Maria ei ikinä saa minua käsiinsä." Hän
kääntyi taaskin Francescon puoleen. "Minusta tuntuu viisaalta se neuvo,
jonka olitte aikonut minulle antaa, että nimittäin minun pitäisi paeta,
samoin kuin sekin, jonka käsittääkseni minulle annatte ja jonka mukaan
minun pitäisi jäädä tänne. Jos noudattaisin vain omaa mielihaluani,
jäisin tänne ja taistelisin, kun se tyranni näyttäytyy. Mutta myöskin
viisaudelta on kysyttävä neuvoa, ja minä pohdin tätä asiaa." Ja nyt hän
kiitti jalon viehättävästi Francescoa siitä, että tämä oli saapunut
tuomaan hänelle tietoja ja tarjoamaan apuaan, sekä tiedusti, mikä häntä
oli siihen kannustanut.

"Sama, minkä täytyy aina pakottaa ritaria palvelemaan pulassa olevaa
naista", vastasi kreivi, "ja ehkä myöskin se muisto, että te niin
laupiaasti hoiditte haavojani silloin Acquaspartassa."

Sekunnin ajaksi heidän katseensa osuivat vastakkain, värähtivät ja
erosivat jälleen, samalla kun kummankin rinnassa myllersivät omituisen
sekavat tunteet, mistä kaikesta alakuloisiin tuumailuihin vaipunut
Gonzaga ei huomannut mitään. Huojentaakseen senjälkeen alkanutta
painostavaa äänettömyyttä Valentina tiedusti, miten oli niin pian
käynyt ilmi, että hän oli karannut juuri Roccaleoneen.

"Ettekö sitä tiedä?" kummeksi kreivi. "Eikö Peppe ole sitä kertonut?"

"En ole lainkaan puhellut hänen kanssansa. Hän itsekin saapui linnaan
vasta myöhään eilen illalla, ja näin hänet vasta tänä aamuna, kun hän
tuli ilmoittamaan teidän saapumisestanne."

Ja ennenkuin sitten ehdittiin virkkaa mitään, kajahti ulkona meluisia
huutoja. Ovi sysättiin äkkiä auki, ja Peppe sujahti huoneeseen.

"Palvelijanne, herra Francesco!" kirkaisi hän kasvot kalpeina
kiihtymyksestä. "Tulkaa nopeasti, sillä muutoin he tappavat hänet!"




NELJÄSTOISTA LUKU

Fortemani juo vettä


Riita oli alkanut karsaista katseista, jotka Francesco oli huomannut,
ja paisunut hänen poistuttuaan pilkkasanoiksi ja herjauksiksi. Mutta
Lanciotto oli säilyttänyt rauhallisen ulkonäön, sillä hän oli Aquilan
kreivin palveluksessa hiljaiseksi ja ihmeellisen kärsivälliseksi
koulutettu mies. Tämän tunteettomuuden nuo palkkalaiset selittivät
pelkuruudeksi, ja sen rohkaisemina — kuten sekarotuiset rakit, joita
he muistuttivat — he alkoivat hyökkäillä suoranaisemmin ja kävivät
vähitellen uhkaavammiksi. Lanciotton maltti häipyi hitaasti, eikä
häntä enää pidättänytkään mikään muu kuin isäntänsä suututtamisen
pelko. Vihdoin eräs vanttera retkale, joka oli käskenyt häntä ottamaan
päähineen pois päästänsä herrasmiesten seurassa ja jonka pyynnöstä
Lanciotto ei ollut välittänyt sen enempää kuin kaikesta muustakaan,
lähestyi häntä uhkaavasti ja tarttui hänen jalkaansa kuten Ercole oli
tarttunut hänen isäntänsä jalkaan. Siitä vimmastuneena Lanciotto oli
kiskaissut jalkansa irti ja tähdännyt varomattoman miekkosen kasvoihin
rajun potkun, joka oli kaatanut vintiön maahan pökertyneenä ja verta
vuotavana.

Miehen kumppanien karjunta ilmaisi Lanciottolle, mitä oli
odotettavissa. Tuokiossa he olivat hänen kimpussaan, kiljuen hänen
vertansa. Hän yritti vetää esille isäntänsä, miekan, joka yhdessä
kreivin muiden aseiden kanssa oli hänen satulansa kaarella; mutta
ennenkuin hän oli saanut sen irti, oli kymmenkunta kättä tarttunut
häneen ja kiskonut hänet satulasta hänen kamppaillessaan vastaan.
Maassa nujersi ylivoima hänet, ja rautarenkaisen kintaan peittämä käsi
painettiin hänen suulleen tukahduttamaan hänen kurkkuunsa avunhuudon,
jonka hän olisi päästänyt.

Pihan länsilaidalla oli muurista kumpuava kaivo aikoinaan
valanut vettänsä leijonan pään lävitse laajaan sammalpeitteiseen
graniittisäiliöön. Mutta nyt se oli ollut jonkun aikaa käyttämättömänä,
ja leijonan suuhun sijoitettu putki oli kuiva. Säiliö oli kuitenkin
enemmän kuin puolillaan vettä, joka linnan ollessa äskettäin tyhjillään
oli paikallaan seisseenä käynyt eltaantuneeksi. Itse Fortemani lausui
sen ystävällisen ehdotuksen, että Lanciotto hukutettaisiin siihen, ja
hänen miehensä hyväksyivät sen hurjasti meluten ja ryhtyivät toimintaan
sen mukaisesti. Kovakouraisesti he raahasivat verta vuotavan ja
vimmaisesti rimpuilevan Lanciotton pihan poikki ja pääsivät säiliön
reunalle, aikoen upottaa hänet siihen kokonaan ja pitää häntä vedessä
hukuttaakseen hänet kuin rotan.

Mutta sillä hetkellä sujahti heidän niskaansa jotakin, mikä muistutti
ukkosen salamaa. Yhden tai kahden ja pian useamman julma nauru muuttui
äkkiä tuskaiseksi ulvonnaksi, kun häränvuotainen siima osui heidän
päähänsä, kasvoihinsa ja hartioihinsa.

"Takaisin, te pedot, te elukat, takaisin!" karjui ukkosääni, ja
vastustelematta he peräytyivät noiden säälittömien sivallusten tieltä
ikäänkuin lauma arkoja koiria.

Heidän ahdistajansa oli Francesco; yksin ja aseenaan ainoastaan
raippa hän hajoitti heidät pois kolhitun palvelijansa kimpusta samoin
kuin haukka hajoittaa parven meluisia varpusia. Ja nyt oli hänen ja
Lanciotton välissä enää ainoastaan Ercole Fortemanin leveä ruho, selkä
kreiviin päin, sillä Fortemani ei vielä ollut huomannut keskeytystä.

Francesco pudotti raippansa maahan, kouraisi toisella kädellään
kapteenin vyötäisistä, toisella likaisesta niskasta, keikautti hänet
ilmaan uskomattoman voimakkaasti ja sinkautti hänet maaperältä säiliön
limaiseen veteen.

Kuului valtava karjaisu, joka hukkui vielä valtavampaan loiskaukseen,
kun Fortemani raajat harallaan putosi veteen ja upposi näkyvistä,
samalla kun ilmaan sinkoutuneen pärskeen mukana levisi ilkeätä löyhkää,
joka ilmaisi, kuinka inhoittava tämä odottamaton kylpy oli.

Jäämättä katselemaan työnsä jälkiä Francesco kumartui maassa viruvan
palvelijansa puoleen.

"Kolhivatko ne lurjukset sinua pahasti?" kysyi hän. Mutta ennenkuin
mies ennätti vastata, juoksi eräs vintiöistä kumarassa olevan kreivin
taakse ja iski häntä tikarilla lapaluiden väliin.

Kajahti naisen pelokas huudahdus, sillä Valentina katseli temmellystä
salin portailta Gonzagan seisoessa hänen vierellään.

Mutta Francescon koruompeleinen asetakki kesti teräksen koetuksen, ja
salamurhaajan tikarin kärki luiskahti vaarattomasti syrjään tekemättä
muuta vahinkoa kuin sen, että se repäisi takin silkkistä pintaa.
Sekuntia myöhemmin mies tunsi joutuneensa ikäänkuin teräspihteihin.
Tikari kierrettiin pois hänen otteestaan ja sen kärki suunnattiin hänen
rintaansa, samalla kun kreivi painoi hänet laskeutumaan polvilleen.
Kaikki se kävi silmänräpäyksessä, mutta tuosta kurjasta miehestä, joka
näki olevansa iäisyyden kynnyksellä ja joka kirkon uskollisena poikana
tunsi terveellistä helvetinpelkoa, tuntui kuluvan tunti, sillä aikaa
kun hän posket harmaina ja silmien pyrkiessä pullistumaan kuopistaan
odotti tikarin uppoavan sydämeensä, johon se oli tähdätty. Mutta
isku ei osunut hänen sydämeensä. Äkkiä kreivi tirskahti kiukkuisen
huvitetusti, viskasi tikarin kädestään ja täräytti nyrkkinsä musertavan
voimakkaasti hylkiön kasvoihin. Tästä ankarasta iskusta miekkonen
vaipui tajuttomana maahan, ja Francesco otti melkein jalkojensa
juuressa olleen raipan ja oikaisihe katsomaan, vieläkö muita tulisi.

Seisoen rintaansa myöten löyhkäävässä vedessä, pää ja kasvot
kuvatusmaisesti mädäntyvistä kasveista lähteneen, ilkeän, vihreän
liman peitossa, Ercole Fortemani mylvi säiliöstä kammottavia
sadatuksia, vakuuttaen tahtovansa hätyyttäjänsä verta, mutta ei
hievahtanut vaaksan mittaakaan sitä ottamaan. Eipä silti, että hän
olisi luonnostaan ollut perin arka; mutta hänessä oli virinnyt
terveellinen pelko miestä kohtaan, joka pystyi suorittamaan sellaisia
ihmeellisiä voimannäytteitä, ja hän pysytteli poissa Francescon
ulottuvilta neliskulmaisen altaan keskellä, uhkamielisesti karjuen
miehilleen komennuksia, että heidän pitäisi repiä tuo miekkonen
kappaleiksi. Mutta hänen miehensä olivat nähneet kylliksi kreivin
menettelytapoja eivätkä menneet lähemmäksi tuota jäntevää, pelotonta
olentoa, joka seisoi vartoamassa heitä, pidellen kädessään raippaa,
josta heistä useat olivat jo saaneet maistaa. Yhteen sulloutuneina,
muistuttaen enemmän säikähtynyttä lammaslaumaa kuin sotilasjoukkoa, he
seisoivat porttitornin juurella maalitauluna Peppelle, joka Valentinan
hovineitojen ja kahden seurassaan olevan ivallisen hovipojan suureksi
huviksi ylisteli suurenmoisin sanoin heidän ihailtavaa uljuuttaan.

Vihdoin he lähtivät liikkeelle, mutta se tapahtui Valentinan käskystä.
Hän oli neuvotellut Gonzagan kanssa, joka — esittäen syyksi sen,
että Valentina itsekin saattaisi tarvita suojelusta — oli pysytellyt
hänen luonansa, turvallisen matkan päässä mylläkästä. Valentina oli
kehoitellut häntä tekemään jotakin, ja vihdoin hän oli totellut,
laskeutuen portaiden muutamat askelmat alas pihalle; mutta sen
hän oli tehnyt niin vastahakoisesti ja hitaasti, että Valentina
päästi maltittoman huudahduksen ja riensi äkkiä hänen ohitseen itse
suorittamaan sen tehtävän, johon hän oli miestä pyytänyt. Mennessään
Francescon ohitse hän lausui niin kiittävän sanan kreivin rohkeudesta
ja loi häneen niin ihailevan katseen, että veri sen johdosta kihahti
hänen kasvoilleen. Tyttö seisahtui huolestuneena tiedustamaan nyt
pystyyn nousseen, mutta pahasti murjotun Lanciotton vointia. Hän
sinkautti äkäisen katseen ja äkäisen vaikenemiskomennuksen kookkaalle
Ercolelle, joka yhäti mölysi vesisäiliössä, ja pysähtyi sitten kymmenen
askelen päähän sotilaista ja ojentaen vihaisen näköisenä kättänsä
heidän kapteeniaan kohti käski heidän vangita hänet.

Tämä äkillinen, odottamaton määräys mykisti äänekkään Fortemanin. Hän
vaikeni ja katsoa töllisteli miehiään, jotka nyt epäilevinä silmäilivät
toisiaan; mutta epäilyksen haihduttivat pian neidon sanat.

"Te vangitsette hänet ja viette hänet vahtihuoneeseen tai minä
lakaisutan sekä teidät että hänet pois linnastani", ilmoitti hän yhtä
varmasti kuin hänellä olisi ollut sata sotilasta täyttämässä hänen
käskyään heihin nähden.

Askeleen tai parin päässä hänen takanaan seisoi kalpeaposkinen Gonzaga,
pureksien huultansa arkana ja aprikoivana. Hänen takanaan taas kohosi
Francesco del Falcon jäntevä vartalo, ja hänen vierellään oli Lanciotto
kasvoillaan melkein yhtä päättäväinen ilme kuin isännälläkin.

Siinä koko se voima, jolla neito kehui lakaisevansa heidät — ikäänkuin
he olisivat olleet pelkkää törkyä — pois Roccaleonesta, jolleivät he
tottelisi hänen käskyään. He epäröivät vieläkin, kun kreivi astui
Valentinan vierelle.

"Olette kuulleet, millaisen valinnan emäntänne on teille antanut",
puhkesi hän tuikeasti puhumaan. "Lausukaa julki, aiotteko totella vai
ettekö aio. Tätä valintaa, joka teille nyt tarjotaan, ette ehkä enää
uudelleen saa. Mutta jos haluatte olla tottelemattomia, on portti
takananne, ja silta on vielä alhaalla. Laittautukaa tiehenne!"

Salavihkaa loi Gonzaga alas painuneiden kulmakarvojensa alta kreiviin
voimattoman kiukun silmäyksen. Päättyipä tämä juttu millä tavoin
tahansa, tämä mies ei saanut jäädä Roccaleoneen. Hän oli liian
voimakas, liian hallitseva, ja hän tekeytyisi tämän paikan käskijäksi,
nojautuen ainoastaan tuon voimansa ja tuon komentavan esiintymisensä
oikeuteen, jota Gonzaga piti karkean, rehentelevän öykkärin lahjana,
mutta jonka omistamisesta hän olisi ollut valmis antamaan paljon.
Siitä, kuinka voimakas ja hallitseva hän tosiaan oli, ei Francesco
ollut milloinkaan osoittanut silmäänpistävämpää näytettä. Nuo hänen
suomimansa ja sättimänsä miehet olisivat epäilemättä yhteisvoimin
nopeasti tuhonneet vähemmän pelottoman vastustajan; mutta kun valtava
rohkeus, sellainen kuin hänen, käy käsi kädessä komennustottumuksen
kanssa, eivät heidän kaltaisensa palkkalaiset koskaan jaksa sitä
vastustaa. He mutisivat jotakin keskenään, ja eräs heistä vastasi
vihdoin:

"Jalo herra, se mies, joka meidän on käsketty vangita, on kapteenimme."

"Se on totta; mutta kapteeninne, kuten te itsekin, on tämän neidin
palkoissa; ja hän, teidän todellinen, teidän ylin komentajanne käskee
teitä vangitsemaan hänet." Ja kun he nyt vielä empivät, heitti
hänen kerkeä älynsä heille sen syötin, jonka täytyi osoittautua
houkuttelevimmaksi. "Hän on tänään osoittautunut kelvottomaksi hänelle
uskottuun päälliköntoimeen, ja kun hänet on tuomittu, saattaa herätä se
kysymys, että joku teistä valitaan täyttämään hänen tyhjäksi jättämänsä
paikka."

Palkkakätyreitä he olivat toden totta, Urbinon halvimmalla torilla
vetelehtivien roistojen hylkyjoukkoa. Heidän epäröintinsä häipyi, ja
heidän Ercolea kohtaan tuntemansa vähäisen uskollisuuden syrjäytti
toivo saada hänen asemansa ja palkkansa, jos hänen alentamisensa
toteutettaisiin.

He huusivat hänelle, kehoittaen häntä tulemaan pois turvapaikastaan,
jossa hän vielä seisoi äänettömänä ja pelästyneenä tämän tapahtumien
äkillisen käänteen tähden. Jörösti hän kieltäytyi noudattamasta
antautumiskehoitusta, kunnes Francesco, joka nyt ryhtyi komentamaan
perin luontevasti, mikä yhä enemmän sapetti Gonzagaa, käski jonkun
miehistä käydä noutamassa pyssyn ja ampua sen koiran. Silloin Fortemani
alkoi rukoilla armoa ja kahlasi säiliön partaalle, vannoen, että jos
kohta hän ei ollut hukkunut kylvyssä, oli ihme, jollei hän ollut
myrkytetty.

Näin päättyi perin ilkeältä näyttänyt välikohtaus, ja se oli omiaan
avaamaan Valentinan silmät näkemään, millaisia Gonzagan häntä varten
värväämät miehet oikein olivat. Kenties se aukaisi myöskin Gonzagan
silmät, sillä tämä rakastettava luutunnäppäilijä oli ihan kokematon
tällaisissa asioissa. Valentina käski Gonzagan huolehtia Francescosta
ja kutsui yhden parvekkeella virnistelevistä hovipojista hänen
kamaripalvelijakseen. Hänen käytettäväkseen luovutettiin huone siksi
lyhyeksi ajaksi, jonka hän ehkä viipyi Roccaleonessa Valentinan
pohtiessa, mikä menettelytapa olisi valittava.

Linnan kaukaisessa eteläsiivessä, toisen linnanpihan takana, kajahti
kellonsoitto, kutsuen Valentinaa kappeliin, sillä veli Domenico piti
siellä jumalanpalveluksen joka aamu. Ja niinpä neito erosi Francescosta
luvattuaan rukoilla taivasta ohjaamaan häntä viisaaseen valintaan,
pitäisikö hänen paeta Roccaleonesta vai pitäisikö hänen jäädä sinne
torjumaan Gian Marian hyökkäystä.

Gonzagan ja hovipojan seuraamana Francesco lähti kauniiseen huoneeseen,
joka oli linnoituksen kaakkoisnurkassa kohoavan Leijonan tornin
kohdalla. Hänen ikkunoistaan näki toiselle eli sisemmälle linnan
pihalle, jonka poikki Valentina ja hänen hovinaisensa parhaillaan
kiiruhtivat jumalanpalvelukseen.

Gonzaga koetti tukahduttaa tätä asiain sotkijana pitämäänsä
miestä kohtaan tuntemaansa harmia ja kohdella häntä asianmukaisen
kohteliaasti. Olisipa hän mennyt niinkin pitkälle, että olisi
keskustellut Francescon kanssa tilanteesta — sillä häntä kiihoitti
eräänlainen epäluulo ja hän halusi ovelan innokkaasti saada selville,
mitkä syyt olivat oikeastaan saaneet tämän muukalaisen innostumaan
Valentinan asioihin. Mutta väsyneesti, vaikka silti moitteettoman
kohteliaasti Francesco torjui hänen yrityksensä ja pyysi, että
Lanciotto lähetettäisiin häntä palvelemaan. Nähdessään ponnistuksensa
turhiksi Gonzaga poistui entistä harmistuneempana, mutta hymyillen
entistä herttaisemmin ja esiintyen entistä kohteliaammin.

Hän meni pihalle käskemään, että silta oli nostettava pystyyn, ja
huomattuaan miehet erikoisen lauhkeiksi ja säyseiksi Francescolta
saamansa purevan läksytyksen jälkeen hän purki heihin hänet vallannutta
suunnattoman huonoa tuulta. Sitten hän vetäytyi omiin huoneisiinsa
ja istui siellä linnan puutarhan puolisen ikkunan ääressä ainoina
seuralaisinaan epämieluiset ajatuksensa.

Mutta pian hänen mielialansa keveni, ja hän rohkaistui, sillä hän
saattoi olla sangen urhoollinen, kun vaara oli kaukana. Parasta
olisi, mietti hän, jos Valentina poistuisi Roccaleonesta. Siihen hän
neitoa neuvoisi ja kehoittaisi. Hän luonnollisesti lähtisi Valentinan
muassa, ja siten hän voisi edistää kosiskeluaan yhtä hyvin muualla
kuin täällä linnassakin. Jos taas toisaalta Valentina jäisi tänne,
niin jäisi hänkin, ja jos Gian Maria tulisikin, niin mitäpä se itse
asiassa merkitsisi? Kuten Francesco oli sanonut, ei piiritys voisi olla
pitkäaikainen, koska Babbianon asiat olivat sekavat. Pian olisi Gian
Marian pakko palata kotiinsa puolustamaan herttuakuntaansa. Jos he siis
pystyisivät torjumaan häntä vähän aikaa, kävisi kaikki sittenkin hyvin.
Totisesti hän oli ollut liian kerkeä masentumaan.

Hän nousi pystyyn ja ojensihe, tuntien huoletonta iloa, työnsi sitten
ikkunansa auki ja kumartui sen ulkopuolelle hengittämään aamu-ilmaa.
Häneltä pääsi hiljainen naurahdus. Olipa hän tosiaankin ollut hupakko
kiusatessaan itseään pelolla saatuaan ensi tiedon Gian Marian tulosta.
Tarkoin punniten Gian Maria tekisi hänelle palveluksen — jäivätpä he
tänne tai lähtivät. Rakkaudella ei ole voimakkaampaa edistäjää kuin
yhteinen vaara, ja viikko sellaisia häiriöitä, jollaisia Gian Maria
todennäköisesti heille aiheuttaisi, veisi hänen kosiskeluaan eteenpäin
enemmän kuin hän saattaisi toivoa saavuttavansa kuukauden kestävällä
lähentelyllä rauhallisissa oloissa. Sitten Francescon muisto nostatti
rypyn hänen kulmakarvojensa väliin, ja hän muisteli, kuinka mieltynyt
Valentina oli ollut siihen miekkoseen kohdattuaan hänet ensi kerran
Acquaspartassa ja kuinka neito sinä päivänä ratsastaessaan ei ollut
nähnyt mitään muuta kuin Francesco-ritarin tummat silmät.

"Ritari Francesco, mutta mikä ja mistä?" jupisi hän itsekseen. "Pyh!
Nimetön, koditon seikkailija; rehentelevä kerskuri, joka haisee verelle
ja nahalle ja sopii ohjaamaan sellaista roskajoukkoa kuin Fortemanin
miehiä. Mutta naisen seurassa — mitä voisi sellainen älliö saavuttaa,
miten hän voisi menestyä?" Hän nauroi heräävälle mustasukkaisuudelleen
pilkallisesti, ja hänen otsansa kirkastui, sillä nyt hän oli
toiveikkaalla tuulella — mikä kenties johtui hänen äskeisen,
vapisuttavan pelkonsa vastavaikutuksesta. "Mutta lempo vieköön", jatkoi
hän muistaessaan, kuinka hämmästyttävän rohkea Francesco oli ollut
linnanpihalla, "hän on väkevä kuin Herkules, ja esiintyy niin, että
häntä pelätään ja totellaan. Pyh!" Hän naurahti taaskin kääntyessään
ottamaan naulasta seinällä riippuvan luuttunsa. "Jonkun _condottieron_
äpäräpoika, jossa isän rehentelevään röyhkeyteen liittyy kevytmielisen
äidin talonpoikaissielu. Ja minäkö pelkään sellaisen olennon hipaisevan
verrattoman Valentinani sydäntä? Sellainen ajatushan osoittaa kehnoa
kunnioitusta häntä kohtaan."

Ja karkoittaen Francescon mielestään hän hypisteli soittokoneen kieliä
ja palaten ikkunan ääreen näpäytteli säestystä ihmeellisen suloisen ja
hellän äänensä kaiuttaessa rakkauslaulua.




VIIDESTOISTA LUKU

Francescon armahtavaisuus


Monna Valentina ja hänen hovinaisensa söivät päivällistä puolenpäivän
aikaan pienessä huoneessa, johon päästiin isosta salista, ja sinne
pyydettiin Francesco ja Gonzaga. Seuruetta palvelivat molemmat
hovipojat, kun taas veli Domenico, jonka tukeville uumenille oli
vyötetty lumivalkea esiliina, toi höyryävät ruokalajit keittiöstä,
jossa hän oli ne valmistanut; vilpittömän luostariasukkaan tavoin
hän nimittäin oli jonkinlainen mestari valmistamaan — ja todellinen
ahmatti nauttimaan — viehättäviä ruokalajeja. Keittiö oli hänestä
verrattavissa jonkun vähempiarvoisen kirkon pyhättöön, ja jos hän
omisti rukouskirjalle ja helminauhalle puoleksikaan niin paljon palavaa
hartautta kuin padalle ja pannulle, kattilalle ja paistinvartaalle, oli
pyhimyksen sädekehä varmasti hänelle taattu.

Hän toi sinä päivänä heidän eteensä päivällisen, jota parempaa ei
ollut ainoankaan ruhtinaan, jollei ehkä paavin, pöydällä. Pöydässä oli
laaksossa ammuttuja, tryffeleillä maustettuja sirkkusia, jotka panivat
epikurolaisen Gonzagan kierittelemään silmiään, sillä hänen kitalakensa
välityksellä ne muuttuivat suorastaan paratiisimaiseksi, aistilliseksi
nautinnoksi. Lisäksi oli vuorenrinteellä ansaan joutunut jänis, joka
oli keitetty mureaksi Malvasia-viinissä ja jonka tuoksu ja maku olivat
niin herkulliset, että Gonzaga oli pahoillaan, koska oli nauttinut
niin vankasti sirkkusia; oli äskettäin purosta pyydystettyjä forelleja
ja niin ihana piiras, että vesi herahti suuhun. Kaikki tämä saatiin
huuhdella kurkusta alas tulisella, punaisella Puglia-viinillä tai
miedommalla Malvasia-viinillä, sillä linnaa muonittaessaan Gonzaga oli
järjestänyt niin, ettei heidän ainakaan tarvitsisi olla janoisia.

"Piiritystä odottavaksi linnaväeksi elelette perin komeasti täällä
Roccaleonessa", huomautti Francesco tämän oivallisen aterian johdosta.

Hänelle vastasi narri. Hän istui näkymättömissä lattialla kyyristyneenä
erään Valentinan hovinaisen tuolia vasten, ja viimemainittu viskasi
hänelle silloin tällöin palasen lautaseltaan hyvin samaan tapaan kuin
olisi ruokkinut lempikoiraansa.

"Siitä saatte kiittää munkkia", virkkoi hän sammaltaen, sillä
hänen suunsa oli sullottu täyteen piirasta. "Minut saa kuoltuani
tuomita kadotukseen, jollen pyydä synninpäästöä häneltä. Sellaisen
miehen, joka osaa näin mainiosti hoitaa ruumista, pitäisi käsitellä
sielua hämmästyttävästi. Veli Domenico, teidän pitää ripittää minut
auringonlaskun jälkeen."

"Sinä et minua tarvitse", vastasi munkki halveksivan vihaisesti.
"Sellaisille kuin sinulle on varattu autuus — 'Autuaat ovat
hengellisesti vaivaiset'."

"Entä eikö sellaisille kuin teille ole varattu kirous?" sinkautti narri
vastaan. "Eikö jossakin kohdassa lausuta: 'Kirotut ovat turpealihaiset,
lihavat ja pyylevät ahmatit, jotka tekevät itsestään oman vatsansa
jumalan'?"

Anturaisella jalallaan munkki antoi narrille salakavalan potkun.

"Ole hiljaa, sinä kyykäärme, sinä myrkkysäkki!"

Pahempaa peläten narri nousi pystyyn.

"Kavahtakaa!" kirkaisi hän kimakasti. "Ajatelkaa, munkki, että kiukku
on pääsyntejä! Kavahtakaa, sanon!"

Veli Domenico hillitsi kohotettua kättänsä ja alkoi jupista
latinalaisia lauseita luomien peittäessä hänen maahan luodut silmänsä.
Siten Peppe pääsi pujahtamaan ovelle.

"Kuiskatkaahan, munkki, nyt korvaani, onko tuo valmistamanne paisti
laitettu jäniksestä vaiko kuluneesta anturasta?"

"Jumala minulle nyt anteeksi antakoon!" karjui munkki, syöksyen häntä
kohti.

"Ruuanlaittonneko? Niin, totisesti — polvillenne!" Peppe väisti
iskun, kumartui ja sujahti takaisin huoneeseen. "Tekö kokki? Pyh! Te,
luostarin silavatynnyri! Sirkkusenne olivat palaneet, forellinne uivat
rasvassa, piiraanne —"

Millainen piiras lienee ollut, sitä seurue ei saanut tietää, sillä
tulipunaisena kasvoiltaan veli Domenico karkasi narrin kimppuun ja
olisi saanut hänet kiinni, jollei hän olisi sukeltanut pöydän alle
Valentinan liepeiden juurelle ja rukoillut neidolta suojelusta tätä
isoruhoista mielipuolta vastaan, joka piti itseään kokkina.

"Hillitkäähän vihanne, isä!" tyynnytti Valentina, nauraen kuten kaikki
muutkin. "Hän vain kiusaa teitä. Sietäkää häntä äsken mainitsemanne
autuuden tähden, joka on innostanut hänet ilkeyteen."

Lauhtuneena, mutta yhäti uhkaillen antaa selkäsaunan Peppelle, kun
sattuisi hänelle sopivampi tilaisuus, munkki palasi taloustehtäviinsä.
Pian senjälkeen noustiin pöydästä, ja Gonzagan ehdotuksesta
Valentina pysähtyi juhlasaliin, antaen määräyksen, että Fortemani
oli tuotava hänen eteensä tuomittavaksi. Kymmenillä tavoin heidän
saavuttuaan Roccaleoneen oli Ercole rikkonut osoittamatta Gonzagalle
sitä kunnioitusta, jota viimemainittu katsoi olevansa oikeutettu
saamaan osakseen, ja hovimies tarttui innokkaasti tähän tilaisuuteen
purkaakseen kostonhimoista mielenkarvauttaan.

Valentina pyysi myöskin Francescoa jäämään ja auttamaan heitä laajalla
kokemuksellaan, mikä sanontatapa vihlaisi ilkeästi Romeo Gonzagan
sydäntä. Kenties hänen tarkoituksensa oli yhtä paljon lujittaa omaa
maaperäänsä kuin tyydyttää kostonhimoaan Fortemania kohtaan, kun hän
lähetettyään sotilaan noutamaan vankia kääntyi lyhyesti ehdottamaan,
että Ercole heti hirtettäisiin.

"Mitä hyödyttää tutkiminen ja tuomitseminen?" intoili hän. "Me kaikki
näimme hänen niskuroimisensa, ja siitä ei voida määrätä muuta kuin yksi
rangaistus. Joutukoon se elukka hirteen!"

"Mutta itsehän te ehdotitte tutkintoa ja tuomiota", huomautti Valentina
vastaan.

"Ei, madonna. Minä ehdotin vain tuomitsemista. Vasta sen jälkeen, kun
pyysitte tätä herra Francescoa avustamaan meitä, sain sen käsityksen,
että tarkoituksenne on ottaa se vintiö tutkittavaksi."

"Uskoisitteko tätä herttaista Gonzagaa noin verenhimoiseksi?"
kysyi Valentina Francescolta. "Oletteko te, hyvä herra, samaa
mieltä hänen kanssansa siihen nähden, että kapteeni pitäisi hirttää
häntä kuulematta? Pelkään teidän olevan, sillä mikäli olen nähnyt
menettelytapojanne, eivät ne kallistu lempeyteen."

Gonzaga hymyili, päätellen tästä lauseesta, kuinka osuvasti Valentina
arvosteli tämän muukalaisen karkeata luonnetta. Francescon vastaus oli
heistä yllättävä.

"En; pidän herra Gonzagan neuvoa huonona. Osoittakaa armahtavaisuutta
Fortemania kohtaan nyt, kun hän ei sitä odota! Siten teette hänestä
uskollisen palvelijan. Minä tunnen hänenlaatuisensa miehet."

"Ser Francesco puhuu noin, koska hänellä ei ole sitä tuntemusta,
joka meillä on", oli Gonzagan töykeä huomautus. "Meidän täytyy
näyttää esimerkki, jos mielimme saada näiltä miehiltä kunnioitusta ja
nöyryyttä."

"Näyttäkää sitten esimerkki armosta", ehdotti Francesco leppeästi.

"No niin, katsotaanhan", vastasi Valentina. "Minua miellyttää teidän
neuvonne, herra Francesco, mutta Gonzagan sanoihin tuntuu kuitenkin
sisältyvän viisautta. Vaikka tällaisessa tapauksessa mieluummin tekisin
tuhmuuden kuin ottaisin ihmisen kuoleman omalletunnolleni. Mutta tuossa
hän tulee, ja ainakin tutkimme hänen asiaansa. Kenties hän on nyt jo
katuvainen."

Gonzaga naurahti pilkallisesti ja sijoittui Valentinan tuolin oikealle
puolelle Francescon seisoessa sen vasemmalla puolen; ja sillä tavoin he
kävivät tuomitsemaan Valentinan sotilaiden päällikköä.

Hänet tuotiin sisälle kahden rauta-asuisen sotilaan välissä; hänen
kätensä oli sidottu selän taakse, hänen askeleensa olivat raskaat kuten
pahasti pelkäävän miehen, ja hänen katseensa suuntautui odottavaan
kolmikkoon jörösti, mutta kaikkein jöröimmin Francescoon, joka oli
niin silmäänpistävästi aiheuttanut hänen kukistumisensa. Valentina
ojensi kättänsä Gonzagaan päin ja heilautti sitä sitten hieman öykkärin
suuntaan. Tätä elettä totellen Gonzaga silmäili sidottua kapteenia
röyhkeästi.

"Tiedät rikoksesi, lurjus", ärjyi hän. "Onko sinulla sanottavana
mitään, mikä estäisi meitä hirttämästä sinua?"

Fortemani kohotti hetkiseksi kulmakarvojaan hämmästyneenä tämän miehen
tuimuudesta, jota hän oli aina pitänyt perin naismaisena. Sitten hän
päästi niin ylenkatseellisen naurahduksen, että väri lehahti Gonzagan
poskille.

"Viekää hänet ulos —" alkoi hän raivoissaan, mutta Valentina keskeytti
hänen lauseensa, laskien kätensä hänen käsivarrelleen.

"Ei, ei, Gonzaga, menettelytapanne on ihan väärä. Sanokaa hänelle
— Ei; kuulustelen häntä itse. Herra Forteinani, olette tehnyt
itsenne syypääksi karkeaan rikkomukseen. Teidät ja miehenne
pestasi herra Gonzaga palvelukseeni, ja teille annettiin heidän
päällikkönsä kunniakas toimi, jotta johtaisitte heitä palveluksessani
velvollisuuden, kuuliaisuuden ja uskollisuuden vaatimusten mukaisesti.
Sensijaan te olitte alkuunpanijana tämänaamuisessa väkivaltaisessa
rähäkässä, jolloin viaton ja syytön mies, joka oli vieraanani, oli
vähällä joutua murhatuksi. Mitä teillä on sanomista?"

"Se, että minä en ollut alkuunpanija", puolustihe toinen jurosti.

"Se on samantekevä", vastasi Valentina, "sillä ainakin se tapahtui
teidän suostumuksellanne, ja te olitte osallisena moisessa julmassa
urheilussa hillitsemättä sitä, mikä selvästi oli velvollisuutenne.
Vastuunalaisuus on teidän, päällikön, niskoilla."

"Armollinen neiti", selitti Fortemani, "he ovat hurjaa väkeä, mutta
hyvin uskollisia".

"Uskollisia hurjuudelleen, kenties", tokaisi tyttö halveksivasti.
Sitten hän pitkitti: "Muistanette, että herra Gonzagalla on jo kahdesti
ennen ollut syytä nuhdella teitä. Molempina viimeisinä öinä ovat
miehenne käyttäytyneet räyhäävästi minun seinieni sisällä. On juotu
kovasti, on pelattu arpapeliä, ja kerran tai kahdesti on kuulunut
sellaista rähinää, että olen luullut kauloja katkottavan miestenne
keskuudessa. Herra Gonzaga varoitti teitä pitämään seuralaisianne
paremmassa kurissa, mutta kuitenkin tänään, jolloin ei edes juopumusta
ollut puolustukseksi, sattui tämä ilkeä juttu, jossa te itse olitte
etumaisena miehenä."

Seurasi äänettömyys, jonka aikana Ercole seisoi pää kumarassa,
ikäänkuin miettien, ja Francesco käänsi ihmettelevän katseensa tähän
hentoon tyttöön, jolla oli lempeät, ruskeat silmät ja joka oli ollut
niin hellä ja sääliväinen. Kummastellessaan tytön henkistä suuruutta
hän ihan itsetiedottomasti viehättyi yhä enemmän.

Gonzaga, jota tämä ei lainkaan liikuttanut, silmäili Fortemania,
varroten hänen vastaustaan.

"Madonna", virkkoi öykkäri vihdoin, "mitä voitte odottaa sellaiselta
joukolta kuin tältä? Herra Gonzaga ei ole voinut toivoa minun värväävän
kirkossakävijöitä sellaista puuhaa varten, jonka hän ilmoitti hipovan
valtiopetosta. Mitä tulee heidän juoppouteensa ja heidän vähäiseen
räyhäämiseensä, milläpä sotilailla ei olisi näitä vikoja? Jollei heillä
niitä ole, ei heillä ole myöskään ansiopuolia. Sellainen mies, joka on
säyseä rauhan aikana, on lymyilevä akka sodassa. Ja mistä muuten oli
peräisin heidän juomansa viini? Se oli herra Gonzagan hankkimaa."

"Valehtelet, koira!" kivahti Gonzaga. "Minä varasin viiniä madonnan
pöytää enkä sotilaita varten."

"Mutta osa siitä löysi tien heidän luokseen, mikä on hyvä, sillä vesi
vatsassa tekee miehen araksi. Mitä syntiä on vähäisessä nautiskelussa,
madonna?" jatkoi hän, kääntyen taaskin Valentinan puoleen. "Nämä
sotilaani näyttävät, mitä ainesta he ovat, kun joudutaan mittelemään
aseita. He ovat ehkä koiria — mutta verikoiria jok'ikinen heistä, ja
olisivat valmiit menettämään sata henkeä teidän palveluksessanne, jos
heillä olisi niitä niin monta."

"Niin, jos heillä olisi niin monta", pisti Gonzaga väliin happamesti;
"mutta koska heillä ei ole enempää kuin yksi kullakin, eivät he välitä
siitä luopua".

"Ei; siinä olette väärässä", huudahti Fortemani tulistuneesti. "Kun
heillä vain on johtaja, kyllin voimakas pitämään heitä aisoissa,
rohkaisemaan heitä ja pakottamaan heidät alistumaan, menevät he hänen
käskystään mihin tahansa."

"Ja nyt", tokaisi Gonzaga kerkeästi, "johditte meidät takaisin
pääasiaan. Olette osoittanut meille, että te ette ole sellainen
johtaja. Olette tehnyt vieläkin pahempaa. Olette rikkonut sääntöjä
vastaan, vaikka teidän ei olisi ainoastaan pitänyt noudattaa kuria,
vaan pakottaa toisetkin sitä noudattamaan. Ja sentähden pitäisi teidät
minun käsitykseni mukaan hirttää. Älkää enää tuhlatko aikaa häneen,
madonna!" lopetti hän, kääntyen Valentinaan päin. "Asettakaamme
esimerkki!"

"Mutta, madonna —" alkoi Fortemani, jonka ahavoituneet, ryppyiset
kasvot kalpenivat.

Gonzaga vaimensi hänet.

"Sananne ovat turhia. Olette niskuroinut, ja niskuroimisesta on vain
yksi rangaistus."

Öykkäri laski päänsä nuokuksiin, pitäen itseään menneenä miehenä, eikä
osannut vastata mitään, mutta odottamattomasti Francesco vastasi hänen
puolestaan.

"Madonna, tässä on neuvonantajanne väärässä. Syytös tätä miestä vastaan
on väärä. Ei ole tapahtunut niskuroimista."

"Mitä?" äänsi Valentina, kääntyen kreivin puoleen. "Ei niskuroimista,
niinkö sanoitte?"

"Uusi Salomo esiintyy", ivasi Gonzaga. Sitten hän kärtyisesti lisäsi:
"Älkää tuhlatko sanoja hänelle! Asiamme koskee Fortemania."

"Mutta malttakaahan, hyvä Gonzaga! Hän saattaa olla oikeassa."

"Sydämenne on liian hellä", vastasi Romeo kärsimättömästi. Mutta
Valentina oli nyt kääntynyt poispäin hänestä ja pyysi Francescoa
selittämään tarkoituksensa selvemmin.

"Jos hän olisi nostanut kätensä teitä vastaan, madonna, tai edes herra
Gonzagaa vastaan tai jos hän ei olisi totellut teistä jommankumman
antamaa määräystä, niin silloin ja ainoastaan silloin saattaisi olla
kysymys niskuroimisesta. Mutta hän ei ole tehnyt mitään sellaista. Hän
on totta kyllä syypää palvelijani karkeaan pahoinpitelyyn, mutta se ei
suinkaan ole niskuroimista, koska hän ei ollut luvannut olla uskollinen
Lanciottolle."

Toiset tuijottivat häneen, ikäänkuin hän olisi puhunut syvää viisautta
eikä yksinkertaisesti todennut selvää asiaa; Gonzaga oli tyrmistynyt,
Fortemanin silmistä loisti heikkoa toivoa ja ihmettelyä, ja madonna
nyökytti hiljaa päätänsä, mikä osoitti hänen olevan samaa mieltä.
He väittelivät vielä vähän aikaa. Gonzaga esiintyi katkerasti ja
kiivaasti sekä harkitsemattoman ylenkatseellisesti sekä Francescoa että
Fortemania kohtaan. Mutta kreivi puolusti omaksumaansa kantaa niin
päättävästi, että Valentina lopulta kohautti olkapäitänsä, tunnusti
saaneensa varmuuden ja pyysi Francescoa määräämään tuomion, "Oletteko
tosissanne, madonna?" lausui Francesco hämmästyneenä, samalla kun
synkkä rypistys rumensi Gonzagan otsan sileyttä.

"Olen kun olenkin. Tuomitkaa hänet niinkuin katsotte parhaaksi ja
oikeimmaksi, ja hänelle käy täsmälleen määräyksenne mukaan."

Francesco kääntyi puhuttelemaan sotilaita. "Päästäkää hänet siteistä,
jompikumpi teistä!" komensi hän lyhyesti.

"Taidatte olla hullu", kiljaisi Gonzaga vimmoissaan, mutta hänen paha
tuulensa johtui pikemminkin siitä harmista, että tämä sekaantuja oli
saanut menestystä, kun taas häntä ei ollut onnistanut. "Madonna, älkää
välittäkö hänestä!"

"Sallikaa asian mennä menoaan, pyydän, hyvä Gonzaga", vastasi Valentina
tyynnyttävästi, ja Gonzaga, joka oli pyörtymäisillään ilkeydestä,
totteli.

"Jättäkää hänet siihen ja poistukaa!" kuului Paolon seuraava käsky
sotilaille, ja he lähtivät, jättäen hämmästyneen Fortemanin seisomaan
yksin, kädet vapaina ja mieli arkana.

"Painakaa nyt sanani mieleenne, herra Fortemani!" kehoitti Francesco.
"Teitte raukkamaisen teon, arvottoman soturille, jollaisena haluaisitte
ihmisten teitä pitävän. Ja siitä on mielestäni riittävä rangaistus
se, jonka saitte minun kädestäni, koska se nöyryytys, jonka teille
toimitin, on järkyttänyt arvoanne seuralaistenne keskuudessa. Palatkaa
nyt heidän luoksensa, voittakaa takaisin menetyksenne ja pitäkää
varanne, että vastaisuudessa esiinnytte arvokkaammin! Olkoon tämä
teille opiksi, herra Fortemani! Olette ollut vaarallisen likellä
hirsipuuta ja olette saanut todistuksen siitä, että vaaran hetkellä
miehenne ovat valmiit nostamaan kätensä teitä vastaan. Mistä se johtuu?
Siitä, ettette ole pyrkinyt herättämään heissä kunnioitusta. Olette
ollut liiaksi paljon heidän kumppaninsa juomingeissa ja räyhäämisessä
ettekä ole arvokkaasti pysynyt heistä erillänne."

"Armollinen herra, olen saanut opetukseni" vastasi masennettu öykkäri.

"Toimikaa siis sen mukaan! Käykää jälleen käsiksi päälliköntehtäviinne
ja kouluttakaa miehenne parempaan kuriin! Madonna ja herra Gonzaga
unohtavat tämän jutun. Eikö niin, madonna? Eikö niin, herra Gonzaga?"

Taipuen kreivin tahtoon ja uskoen sisäistä näkemystään, joka vakuutti
hänelle, että Francesco menetteli viisaasti, mikä hänen tarkoituksensa
lieneekään ollut, Valentina antoi Fortemanille kreivin pyytämän
vakuutuksen, ja Gonzagan oli pakko nurkuen noudattaa hänen esimerkkiään.

Fortemani kumarsi syvään; hänen kasvonsa olivat kalpeat, ja hänen
raajansa vapisivat pahemmin kuin pelkokaan oli pannut ne vapisemaan.
Hän asteli Valentinan eteen, laskeutui toiselle polvelleen ja suuteli
nöyrästi hänen hameensa lievettä.

"Laupeuttanne, madonna, ei teidän tarvitse katua. Palvelen teitä
kuolemaani saakka, armollinen neiti, ja teitä, armollinen herra."
Viimeisiä sanoja lausuessaan hän kohotti katseensa Francescon
rauhallisiin kasvoihin. Sitten hän vilkaisemattakaan pettyneeseen
Gonzagaan nousi pystyyn, kumarsi taaskin — ihan kuin hovimies — ja
poistui.

Oven sulkeutuminen oli Gonzagalle merkki alkaa syytää katkeria
moitteita Francescoa vastaan, mutta Valentina vaimensi hänen moitteensa.

"Olette suunniltanne, Gonzaga", huudahti hän. "Kaikki, mitä on tehty,
on tapahtunut minun suostumuksellani. En epäile menettelyn viisautta."

"Ettekö? Jumala suokoon, ettei teidän koskaan tarvitse sitä epäillä.
Mutta se mies ei saa rauhaa, ennenkuin on kostanut meille."

"Herra Gonzaga", huomautti Francesco verrattoman kohteliaasti, "olen
vanhempi mies kuin te ja olen kenties nähnyt enemmän sotaa ja enemmän
sellaisia miehiä. Sen öykkärin kaikesta räikeästä kerskailusta ja
rehentelystä huolimatta hänessä piilee jonkun verran uljuutta, ja
hänessä on myöskin jonkun verran oikeudentuntoa. Tänään hän sai armoa,
ja aika osoittaa, kuinka oikeassa olin antaessani madonnan nimessä
hänelle anteeksi. Sanon teille, hyvä herra, ettei monna Valentinalla
ole missään uskollisempaa palvelijaa kuin hänestä nyt todennäköisesti
tulee."

"Minä uskon sen, herra Francesco. Olenpa varma, että menettelynne oli
viisauden sanelema."

Gonzaga pureksi huultansa.

"Lienen väärässä", virkkoi hän nyreän myöntävästi. "Ja toivon, että
niin on."




KUUDESTOISTA LUKU

Gonzaga riisuu naamarinsa


Rocccaleonen neljä vankkaa ulkomuuria oli järjestetty laajaksi
neliöksi, jonka alasta varsinainen linna valtasi ainoastaan
puolet. Toinen puoli, jonka pituussuunta oli pohjoisesta etelään,
oli puutarhana ja jaettu kolmeen pengermään. Korkein niistä oli
pelkkä lehtokuja eteläisen muurin juurella, ja sitä kattoi päästä
päähän ulottuva viiniköynnösristikko, jonka iän mustuttamia tankoja
kannattivat neliskulmaiset, karkeasti hakatut graniittipylväät.

Jyrkät graniittiportaat, joiden vanhojen kivien väliraot olivat
ruohottuneet ja joiden alapäässä oli kaksi makaavaa leijonaa, johtivat
keskiselle pengermälle, jota nimitettiin ylemmäksi puutarhaksi. Tämän
jakoi kahtia jättiläiskokoisten puksipuiden reunustama käytävä, joka
vei alimmalle pengermälle ja joka oli kaunopuheisena todistuksena tämän
vanhan puutarhan iästä. Tähän käytävään ei auringonvaloa milloinkaan
päässyt tunkeutumaan enempää kuin joku varkain pujahtanut säde, ja
kuumimpina kesäisinä päivinä vallitsi sen vihreässä hämyssä miellyttävä
viileys. Sen kummallakin puolella levisi ruusutarha, joka kuitenkin nyt
oltuaan viime aikoina hoitamatta oli rehevän rikkaruohon vallassa.

Näistä kolmesta pengermästä kolmas ja alavin, joka oli pitempi ja
leveämpi kuin kumpikaan ylemmistä, oli pelkkä tasainen nurmikko, jota
reunustivat akasiat ja plataanit ja jonka äärimmäisestä sopukasta
lähtevät koukertelevat, rautaisilla käsinojilla varustetut kiviportaat
veivät suoraan Leijonan tornin ja Aquilan kreivin majapaikan vastassa
olevalle korokkeelle.

Tällä vihreällä nurmikolla Valentina hovinaisineen ja -poikineen
kulutti iltaansa keilapelissä, ja heidän kömpelyytensä tässä leikissä,
johon he eivät olleet tottuneet, antoi aihetta katselevan Pepen
hyväntuuliselle naljailulle ja heidän itsensä vielä hilpeämmälle
naurulle.

Myöskin Fortemani oli siellä, ikäänkuin ei olisikaan sattunut aamuista
selkkausta, joka hänen — siltä melkein näytti — oli täytynyt unohtaa,
niin tyyni ja huoleton hän oli. Hän oli sellaisia miehiä, joihin
häpeä ei koskaan osu kovin syvälle, ja hän pöyhisteli hilpeästi
naisten joukossa, muljautellen hurjia silmiään luodessaan heihin
vietteleviä katseita ja heilautellen koreata uutta vaippaansa
ylimyksellisen ylpeästi — siinä autuaallisessa varmuudessa, ettei se
heilauttelemisesta repeisi, kuten ne vaipat, joihin tylyt olosuhteet
olivat viime aikoina hänet totuttaneet — ja rehennellen kuin kukko
tunkiolla.

Mutta hänen saamansa opetus ei todennäköisesti yhtä helposti joutuisi
unohduksiin. Sen hedelmiä saattoikin jo nähdä, sillä hänen miehensä
käyttäytyivät säännöllisemmin, ja neljä heistä oli pertuska olalla
vahdissa linnan muureilla. He olivat hänen palatessaan heidän pariinsa
sinkautelleet hänelle pistosanoja ja pilkallisia viittauksia hänen
kylpyynsä, mutta muutamilla erinomaisesti tähdätyillä iskuilla hän
oli pakottanut meluisimmat vaikenemaan ja olemaan nöyrempiä. Hän
oli puhunut heille repivän uhkaavasti ja antanut määräyksiä, joiden
noudattamista hän vaati, jollei tottelematon halunnut joutua tekemisiin
hänen kanssansa.

Hän olikin muuttunut mies, ja kun hänen seuralaisensa sinä iltana
olivat juoneet hänen mielestään kylliksi eivätkä välittäneet hänestä
hänen käskiessään heitä lakkaamaan ja paneutumaan makuulle, meni hän
etsimään monna Valentinaa. Hän tapasi neidon istumassa ruokasalin
ikkunakomerossa ja keskustelemassa Francescon ja Gonzagan kanssa. He
olivat olleet siellä illallisesta saakka pohtimassa, olisiko viisainta
lähteä vaiko jäädä paikoilleen, paeta vaiko pysyä lujana ottamassa
vastaan Gian Mariaa. Heidän neuvottelunsa keskeytti nyt Ercole
valituksineen.

Valentina lähetti Gonzagan hillitsemään miehiä, mikä menettely sai
Fortemanin salavihkaa naurahtamaan pilkallisesti. Keikari lähti
riemuissaan tästä luottamustehtävästä, joka osoitti, ettei hänen
komennuskykynsä ollut mitenkään kärsinyt tytön verratessa häntä
rehentelevään Francescoon. Mutta hänen ylpeytensä johti hänet
karvaaseen lankeemukseen.

Miehet laskivat pilaa hänen nuhteistaan, ja kun hän jäljitteli
Francescon menettelyä, puhutellen heitä jyrkän tuimasti sekä sättien
heitä elukoiksi ja sioiksi, erottivat he hänen tuimuutensa väärän
soinnun, joka muistutti oikeata sävyä yhtä vähän kuin lyijyn kilinä
muistuttaa hopean helinää. He syytivät hänelle ivallisia herjauksia,
matkivat hänen tenoriääntänsä, jonka kiihtymys oli tehnyt kimakaksi, ja
käskivät hänen mennä hypistelemään luuttua naisensa huviksi ja jättää
miesten puuhat miesten huoleksi.

Hänen suuttumuksensa äityi, ja he menettivät malttinsa; aluksi he
olivat näytelleet hampaitaan nauraessaan, nyt he alkoivat paljastella
niitä äristessään. Silloin hänen tuimuutensa häipyi. Hän pujahti
Fortemanin ohitse, joka seisoi kylmänä ja halveksivana ovella
tarkkailemassa odottamaansa epäonnistumista, ja palasi posket hehkuvia
madonna Valentinan luo, syytäen katkeria sanoja.

Tyttö säikähti Gonzagan oman häpeänsä peittämiseksi liioittelemaa
kertomusta. Francesco istui rauhallisena, naputellen ikkunalautaa ja
silmäillen alhaalla lepäävää, kuutamoista puutarhaa eikä sanalla eikä
merkillä vihjannut, että häntä saattaisi onnistaa, vaikka Romeon yritys
oli rauennut tyhjiin. Vihdoin Valentina kääntyi hänen puoleensa.

"Voisitteko te —?" alkoi hän, mutta pysähtyi sitten katseensa
siirtyessä takaisin Gonzagaan; hän ei tahtonut enää haavoittaa miehen
jo ennestään arkaa ylpeyttä. Heti Fransesco nousi pystyyn.

"Voisinhan koettaa", virkkoi hän rauhallisesti, "vaikka herra Gonzagan
epäonnistuminen ei jätäkään minulle paljoa toivomisen varaa. Mutta hän
on kuitenkin ehkä taittanut kärjen heidän varmuudeltaan, joten minulla
niin ollen on edessäni helpompi tehtävä. Minä koetan, madonna." Ja sen
sanottuaan hän lähti.

"Hänelle se onnistuu, Gonzaga", sanoi Valentina hänen poistuttuaan.
"Hän on soturi ja tietää, millaisiin sanoihin ne miekkoset eivät pysty
vastaamaan."

"Toivotan hänelle onnea yrityksessään", ärähti Gonzaga, jonka kauniit
kasvot nyt olivat kalpeat nyreydestä. "Mutta olen valmis lyömään vetoa,
että hänen ponnistuksensa raukeavat tyhjiin."

Mutta Valentina hylkäsi tarjouksen, jonka harkitsemattomuus tuli
paremmin kuin todetuksi, kun Francesco noin kymmenen minuutin kuluttua
astui jälleen sisälle yhtä järkkymättömän rauhallisena kuin lähtiessään.

"He ovat nyt hiljaa, madonna", ilmoitti hän.

Valentina katsahti häneen kysyvästi. "Miten saitte sen suoritetuksi?"
tiedusti hän.

"Olihan siinä vähä vaikeutta", vastasi hän, "mutta ei kovin paljoa".
Hänen katseensa siirtyi Gonzagaan, ja hän hymyili. "Herra Gonzaga on
heille liian pehmeä. Hän on liian aito hovimies turvautuakseen siihen
häikäilemättömyyteen, joka on välttämätön, kun ollaan tekemisissä
raakimusten kanssa. Teidän ei pitäisi kaihtaa käymästä heihin käsiksi",
kehoitti hän keikaria ihan vakavissaan ilman ivan häivettäkään. Eikä
Gonzaga sellaista epäillytkään.

"Minäkö tahraisin käteni käymällä kiinni moiseen roskajoukkoon?"
huudahti hän kauhistuneesta "Ennemmin kuolisin."

"Tai sitten pian senjälkeen", kirskui Peppe, joka oli tullut sisälle
kenenkään huomaamatta. "_Patrona mia_, teidän olisi sietänyt nähdä
tämä ritari", jatkoi hän, astuen likemmäksi. "Niin, Roland ei ollut
puolittainkaan niin raivoisa kuin hän, kun hän seisoi miesten edessä,
selittäen kuinka kurjia he olivat, ja käskien heidän paneutua makuulle,
ennenkuin hän ajaisi heidät vuoteeseen luudanvarrella."

"No, menivätkö he?" kysyi Valentina.

"Eivät aluksi", kertoi narri. "He olivat juoneet kylliksi ollakseen
kovin rohkeita, ja muuan hyvin juopunut oli kylliksi uskalias
karatakseen hänen kimppuunsa. Mutta herra Francesco iski hänet
maahan omin käsin, huusi Fortemania ja käski pistää miehen koppiin
selvenemään. Jäämättä sitten edes katsomaan, että hänen määräyksiänsä
noudatetaan, hän marssi pois varmana siitä, ettei muuta enää tarvittu.
Eikä muuta tarvittukaan. Miehet nousivat pöydästä, jupisten kirouksen
tai pari kenties — mutta ei niin äänekkäästi, että se olisi kuulunut
Fortemanin korviin — ja laittautuivat makuulle."

Valentina katsoi taaskin Francescoon ihailevasti ja puhui hänen
rohkeudestaan kiittävästi. Kreivi torjui hänen kehumisensa
ansaitsemattomana; mutta tyttö jatkoi itsepintaisesti:

"Olette nähnyt paljon sodankäyntiä, herra Francesco", lausui hän
puolittain kysyvästi, puolittain välttävästi.

"Niin, kyllä, madonna."

Ja tällöin vääntelehtivä Gonzaga havaitsi saaneensa tilaisuuden.

"En muista kuulleeni nimeänne, hyvä herra", murahti hän.

Francesco puolittain kääntyi häneen päin, ja vaikka hänen aivonsa
työskentelivätkin salamannopeasti, olivat hänen kasvonsa huolettoman
levolliset. Hänestä ei ollut viisasta ilmaista, kuka hän oli, sillä
kaikkien Sforza-suvun yhteydessä olevien henkilöiden täytyi herättää
epäluottamusta Valentinassa. Tiedettiin Aquilan kreivin olevan Gian
Marian läheisen suosikin, eikä tieto hänen äkillisestä kukistumisestaan
ja karkoituksestaan ollut voinut ehtiä Guidobaldon veljentyttären
korviin, joka oli karannut Urbinosta, ennenkuin se sanoma oli sinne
saapunut. Hänen nimensä virittäisi epäluuloja, ja kaikkia kertomuksia
epäsuosiosta ja maanpaosta pidettäisiin urkkijalle sopivina
naamioimisyrityksinä. Olihan tämä kiiltävän pehmeä, myrkyllinen
Gonzaga, johon Valentina luotti, kuiskimassa salakavalasti hänen
korvaansa.

"Nimeni", virkkoi hän rauhallisesti, "on, kuten olen maininnut,
Francesco".

"Mutta onhan teillä toinenkin nimi?" sanoi Valentina, jota uteliaisuus
kiihoitti kysymään.

"Niin, kyllä, mutta niin läheisesti edelliseen liittyvä, että sitä
tuskin kannattaa toistaa. Olen Francesco Franceschi, harhaileva ritari."

"Ja aito sellainen, kuten tiedän." Valentina hymyili hänelle niin
suloisesti, että Gonzaga vimmastui.

"En ole ennen kuullut sitä nimeä", jupisi hän, lisäten; "Isänne oli —?"

"Toskanalainen herrasmies."

"Mutta hän ei ollut hovissa?" huomautti Romeo.

"Kyllä; kyllä hän oli hovissa."

Sitten Gonzaga tokaisi kavalan hävyttömästi, mikä nostatti veren
Francescon poskille, vaikka se ei siveäajatuksisesta Valentinasta
merkinnyt mitään: "Ahaa! Mutta äitinne siis —"

"Piti rajat tiukemmin kuin teidän äitinne", tuli terävä vastaus, ja
pimeästä kuuluva narrin naurunpurskahdus lisäsi sen sapettavuutta.

Gonzaga nousi raskaasti seisomaan, vetäen kiivaasti henkeään, ja
molemmat miehet loivat toisiinsa pistäviä silmäyksiä. Käsittämättä
mitään Valentina katsoi vuoroin toista, vuoroin toista.

"Hyvät herrat, hyvät herrat, mitä te oikein puhuitte?" hätäili hän.
"Miksi kaikki tämä katsesota?"

"Hän on liian kerkeä loukkaantumaan, madonna, kunnialliseksi mieheksi",
vastasi Gonzaga. "Samoin kuin ruohossa mateleva käärme hän on perin
kärkäs pistämään, kun koetamme paljastaa hänet."

"Hyi häpeä, Gonzaga!" kivahti Valentina, nousten hänkin nyt pystyyn.
"Mitä te puhutte? Oletteko menettänyt järkenne? Kuulkaahan, hyvät
herrat! Koska olette molemmat ystäviäni, olkaa ystävyksiä myös
keskenänne!"

"Sangen moitteeton päätelmä!" mutisi narri kenenkään häntä kuulematta.

"Ja te, herra Francesco, unohtakaa hänen sanansa! Hän ei sitä tarkoita.
Hän on perin kuumaluontoinen, mutta sydämeltään herttainen, tämä kelpo
Gonzaga."

Heti häipyi pilvi Francescon otsalta.

"No, koska te sitä pyydätte", lupasi hän, taivuttaen päätänsä; "jos
hän vain myöntää, ettei hän tarkoittanut pahaa sanoillaan, olen valmis
tunnustaman saman omista sanoistani".

Gonzaga tyyntyi, oivalsi ehkä menetelleensä liian pikaisesti ja oli
sitäkin valmiimpi korjaamaan virhettään. Mutta rinnassaan hän säilytti
entistä suurempaa myrkkyvarastoa, josta luiskahti häneltä henkäys, kun
hän Francescon jo mentyä aikoi poistua Valentinan luota.

"Madonna", jupisi hän, "minä epäilen tuota miestä".

"Epäilette häntä? Minkä tähden?" tiedusti neito, rypistäen otsaansa
siitä huolimatta, että hän luotti uhkeaan Romeoon.

"En tiedä, minkä tähden; mutta niin on asia. Tunnen sen." Ja hän
kosketti kädellään sydämensä kohtaa. "Jos väitätte, ettei hän ole
urkkija, niin saatte nimittää minua hupsuksi."

"No niin, teen kummankin", vastasi Valentina nauraen. Sitten hän
vakavammin lisäsi: "Paneutukaa levolle, Gonzaga! Järkenne alkaa pettää.
Peppino, kutsu hovinaisiani!"

Heti heidän jäätyään kahden Gonzaga astui hänen likelleen mielipuolena
niistä mustasukkaisuuden tuskista, joita hän oli saanut sinä päivänä
kestää. Hänen kasvonsa välkkyivät valkeina kynttilänvalossa, ja hänen
silmissään pälyi hurja ilme, joka pani tytön arvelemaan.

"Tehkää, kuten tahdotte, madonna", puhkesi hän kiihkeästi puhumaan,
"mutta jos lähdemme huomenna täältä tai jäämme tänne, ei hän ole
seurassamme".

Valentina oikaisi hoikan, viehättävän vartalonsa täyteen mittaansa,
niin että hänen silmänsä olivat Gonzagan silmien tasalla.

"Se", vastasi hän, "on minun tai hänen päätettävä asia".

Gonzaga hengähti kiivaasti, ja hänen äänensä kävi uskomattoman kovaksi
tavallisesti niin lempeäsävyisen ja lauhasti esiintyvän miehen ääneksi.

"Olkaa varuillanne, madonna", mutisi hän, tullen niin likelle, että jos
Valentina olisi vähänkin horjahtanut, olisi hän koskettanut miestä,
"sillä jos tämä nimetön _sbirro_ koskaan uskaltaa astua teidän ja minun
väliini, niin, kautta Jumalan ja Hänen pyhimystensä, minä tapan hänet!
Olkaa varuillanne, sanon!"

Ja kun ovi samassa jälleen avautui, peräytyi hän, kumarsi, pujahti
sisälle astuvien hovinaisten ohitse ja pääsi kynnykselle. Siellä joku
nykäisi häntä hihan hirvittävistä liuskoista, jotka liehuivat hänen
kupeellaan ilmassa kuin linnunsiivet. Hän kääntyi ja näki Pepen, joka
kehoitti häntä kallistamaan päätänsä.

"Sana korvaanne, jalo herra. Eräs mies lähti kerran noutamaan villoja,
mutta tuli takaisin kerittynä."

Kiukkuisesti sysättyään narrin syrjään Gonzaga katosi.

Valentina vaipui ikkuna-istuimelleen, ja hänen mielessään myllersi
sekaisin suuttumusta ja hämmästystä, mikä teki hänen poskensa kalpeiksi
ja pani hänen rintansa huohottamaan. Tämä oli ensimmäinen vihjaus,
jonka Gonzaga oli koskaan rohjennut lausua häntä koskevista aikeistaan,
ja se tila, johon se hänet saattoi, ennusti huonoa miehen lopulliselle
menestykselle. Valentinan suuttumuksen olisi Gonzaga jaksanut kestää,
sillä hän olisi luullut sen johtuneen hänen omaksumastaan sävystä.
Mutta se, ettei Valentina voinut uskoa hänen tosiaankin rohjenneen
tarkoittaa sitä, mitä järki vakuutti miehen tarkoittaneen, olisi
osoittanut keikarille, kuinka toivoton hänen pyrkimyksensä oli ja
kuinka loukkaantunut, kuinka syvästi pahastunut Valentina oli tämän
kiihkoisen itsepaljastuksen jälkeen. Silloin olisi Gonzaga käsittänyt,
ettei hän ollut koskaan ollut eikä todennäköisesti koskaan olisi neidon
silmissä mikään muu kuin palvelija — ja sellainen palvelija, jota hän
tästä lähtien pitäisi julkean suuriluuloisena ja senvuoksi loitompana
itsestään.

Mutta aavistamatta mitään siitä Gonzaga käveli edestakaisin huoneessaan
ja hymyili ajatuksilleen, jotka olivat herkän toiveikkaita. Hän oli
kenties ollut hupakko toimiessaan niin nopeasti. Aika ei ollut vielä
tullut; hedelmä ei ollut kyllin kypsä poimittavaksi, mutta mitäpä
sittenkään merkitsi se, että hän oli etukäteen hieman ravistanut
puuta? Hiukan ennenaikaista se kenties oli, mutta se tekisi
hedelmän herkemmäksi putoamaan. Hän muisteli, kuinka muuttumattoman
hyväntahtoinen ja ystävällisen lempeä Valentina oli aina ollut häntä
kohtaan, eikä hänellä ollut älyä oivaltaa, ettei se ollut muuta kuin
luontaista herttaisuutta, jota Valentinasta huokui yhtä runsaasti kuin
tuoksua kukasta — koska luonto on sen tehnyt sellaiseksi eikä sen
tähden, että herra Gonzaga pitää tuoksusta. Kun hän ei sitä jaksanut
oivaltaa, paneutui hän nukkumaan autuaan itsevarmana ja myhäili hiljaa
itsensä nukuksiin.

Myöskin Aquilan kreivi asteli Leijonan tornin kohdalla olevassa
huoneessaan edestakaisin, ennenkuin meni vuoteeseensa, ja hänen
kävellessään hänen katseensa osui sellaiseen, mikä kiinnitti hänen
huomiotaan ja sai hänet hymyilemään. Huoneen sopessa, hänen varuksiensa
joukossa, jotka Lanciotto oli sinne kasannut, heijasti hänen kilpensä
valoa, niin että siitä näkyivät Sforzan leijona ja vaakunaan liitetty
Aquilan kotka.

"Jos herttainen Gonzaga näkisi vilahduksen tuosta, ei hänen enää
tarvitsi koettaa tutkia sukujuurtani", jupisi hän. Ja kiskottuaan
vaakunakilven aseistuskasasta hän hiljaa avasi ikkunansa ja sinkautti
sen kauas, niin että se loiskahtaen putosi vallihautaan. Sen tehtyään
hän kävi levolle, ja hänkin nukkui hymy huulilla, ja hänen mielessään
väikkyi Valentinan kuva. Neito tarvitsi voimakasta ja altista kättä
ohjaamaan häntä tässä kapinassa Gian Marian aseistettua rakkautta
vastaan, ja se käsi, niin Francesco vannoi, olisi hänen, jollei
Valentina torjuisi sen tarjousta. Ja niin hän, sopertaen Valentinan
nimeä kaihoisen lämpimästi, minkä todellista merkitystä hän ei lainkaan
aavistanut, vaipui uneen eikä herännyt, ennenkuin hänet herätti se,
että hänen oveansa jyskytettiin. Ja hänen vielä uneliaat aistinsa
tajusivat Lanciotton äänen, joka hätäisesti ja levottomasti huusi:

"Herätkää, herra! Ylös, jalkeille! Olemme saarretut."




SEITSEMÄSTOISTA LUKU

Vihollinen


Kreivi ponnahti vuoteestaan ja riensi sysäämään oven auki päästääkseen
sisälle palvelijansa, joka kasvonilmeet ja ääni kiihtyneinä kertoi
hänelle sen uutisen, että Gian Maria oli saapunut Roccaleoneen yöllä ja
oli nyt leirissä linnan edustalla aukeavalla tasangolla.

Hänen vielä puhuessaan huoneeseen rientänyt hovipoika toi sanoman, että
monna Valentina pyysi herra Francescoa saapumaan juhlasaliin. Kreivi
pukeutui hyvin hätäisesti ja lähti sitten Lanciotto kintereillään
alakertaan, noudattaen kutsua.

Mennessään toisen pihan poikki hän näki Valentinan hovinaisten
ryhmittyneen kappelin portaille kiihtyneinä pohtimaan tätä tapahtumaa
veli Domenicon kanssa, joka täydessä kirkkoasussa odotti voidakseen
pitää aamuisen jumalanpalveluksen. Francesco tervehti heitä, lausuen
kohteliaasti: "Hyvää huomenta", ja asteli edelleen juhlasaliin, jättäen
Lanciotton sen ulkopuolelle.

Täällä hän tapasi Valentinan keskustelemassa Fortemanin kanssa.
Puhellessaan neito käveli edestakaisin avarassa huoneessa, mutta
sitä lukuunottamatta, ei hänen esiintymisessään ollut merkkiäkään
kiihtymyksestä, ja jos hänen sydäntään painoi pelko lopputuloksen
vuoksi nyt, kun toiminnan hetki oli käsillä, oli se ihmeellisen hyvin
tukahdutettu. Kun hän näki Francescon, valaisi hänen kasvojaan ilme,
josta kuvastui osittain alakuloisuutta, osittain mielihyvää. Hän
tervehti tulijaa huulilla hymy, jollaista hän ei sellaisella hetkellä
olisi suonut muille kuin luotetulle ystävälle. Sitten hän pahoittelevan
näköisenä virkkoi:

"Olen suunnattomasti harmissani, hyvä herra, että te näin jouduitte
minun onneni ohjattavaksi. Teille lienee jo kerrottu, että olemme jo
saarretut, ja siis oivaltanette, että kohtalonne on nyt liitetty meidän
kohtaloomme. Pelkään näet, ettei täältä mitenkään pääse pois, ennenkuin
Gian Maria lopettaa piirityksensä. Lähdenkö vai jäänkö, se valinta
ei enää ole minun vallassani. Meidän täytyy jäädä ja taistella tämä
kamppailu."

"Ainakaan, armollinen neiti", vastasi Francesco kerkeästi, milteipä
iloisesti, "en minä voi yhtyä pahoitteluunne minun puolestani. Tekonne
saattaa olla hulluutta, madonna, mutta se on uljainta, kauneinta
hulluutta, mitä ikinä on ollut, ja olen ylpeä esittäessäni siinä osaa,
jos sellaisen minulle suotte."

"Mutta, hyvä herra, eihän minulla ole oikeutta vaatia sitä teiltä!"

"Sama oikeus, joka jokaisella ahdistetulla naisella on vaatia oikean
ritarin apua", vakuutti kreivi. "En voi toivoa saavani paremmin käyttää
näitä käsivarsiani kuin puolustaessani teitä Babbianon herttuaa
vastaan. Olen palveluksessanne, monna Valentina, ja iloisin sydämin.
Olen nähnyt sotaa jonkun verran, ja ehkä huomaatte, että minusta on
hyötyä."

"Tehkää hänestä Roccaleonen päällikkö, madonna!" kehoitti Fortemani,
jonka henkensä pelastajaa kohtaan tuntemaan kiitollisuuteen sekaantui
ihailevaa arvonantoa, sillä olihan hän saanut käytännöllistä kokemusta
kreivin kyvyistä.

"Kuulitteko, mitä Ercole sanoi?" huudahti Valentina, kääntyen
Francescon puoleen kiihkeän innokkaasti, mikä osoitti, kuinka
tervetullut se ehdotus oli.

"Se olisi liian suuri kunnia", vastasi Paolo juhlallisesti. "Mutta jos
uskoisitte minulle sen luottamustoimen, puolustaisin sitä viimeiseen
hengenvetooni saakka."

Ennenkuin Valentina ennätti vastata, astui Gonzaga esille sivuovesta
ja rypisti otsaansa nähdessään Francescon joutuneen sinne ennen
häntä. Hän oli hieman kalpea, hänen vaippansa oli oikealla olalla
eikä vasemmalla, eikä hänen asunsa ollut yleensä niin tarkoin
huoliteltu kuin tavallisesti, vaan siinä näkyi merkkejä hätäisestä
pukeutumisesta. Nyökättyään lyhyesti kreiville ja sivuutettuaan
ihan välinpitämättömästi Fortemanin — joka silmäili häntä synkästi,
muistellen edellistä päivää — hän kumarsi syvään Valentinalle.

"Olen pahoillani, madonna —" alkoi hän, mutta Valentina keskeytti hänen
puheensa.

"Teillä on kovin vähä syytä olla pahoillanne. Ovatko asiat kehittyneet
toisin kuin odotimme?"

"Ehkä eivät. Olin kuitenkin toivonut, ettei Gian Maria sallisi pahan
tuulensa houkutella häntä niin pitkälle."

"Olitteko toivonut sitä — herra Francescon meille tuoman sanoman
jälkeen?" Ja hän loi Gonzagaan katseen, josta kuvastui äkkiä herännyttä
ymmärtämystä. "Sellaista toivoa ette kuitenkaan lausunut julki, kun
neuvoitte minua karkaamaan tänne Roccaleoneen. Silloin olitte perin
innokas taistelemaan. Teitä kalvoi sotainen kiihko. Mistä tämä muutos?
Tuoko vaaran uhkaava läheisyys todellisuudentuntua, liian tuimaa teidän
sitä halataksenne?"

Hänen sanoihinsa sisältyvä halveksuminen vihloi Gonzagaa, kuten se oli
tarkoitettukin tekemään. Miehen äskeinen tyhmänrohkeus oli osoittanut
Valentinalle, kuinka tarpeellista hänen oli laittaa niin, ettei
Gonzagalle jäisi vääriä luuloja siitä, mikä arvo hänelle enää voitiin
antaa, ja sen lisäksi olivat nuo keikarin viimeiset sanat paljastaneet
hänet uudessa valaistuksessa, ja neito piti hänestä senvuoksi vieläkin
vähemmin.

Gonzaga taivutti hiukan päätänsä, ja hänen poskiansa poltti häpeän
puna sen tähden, että häntä oli tällä tavoin nuhdeltu Fortemanin ja
tuon Francesco-nousukkaan kuullen. Että Francesco oli nousukas, se ei
hänestä enää ollut mikään olettamus. Hänen sielunsa vakuutti hänelle
niin.

"Madonna", lausui hän, koettaen esiintyä arvokkaasti ja olematta
kuulevinaan toisen pilkkasanoja, "tulin tuomaan teille tietoa, että
Gian Marian airut pyytää saada puhua teille. Keskustelenko hänen
kanssansa puolestanne?"

"Olette liian hyvä", vastasi Valentina herttaisesti. "Lähden itse
kuulemaan miehen sanomia."

Gonzaga kumarsi alistuvasti, ja sitten hänen katseensa siirtyi
Francescoon.

"Saattaisimme sopia hänen kanssansa siitä, että tämä herrasmies pääsisi
häiritsemättä poistumaan täältä", ehdotti hän.

"Ei voida toivoa heidän siihen suostuvan", vastasi neito luontevasti.
"Enkä minä voisi sitä toivoa, jos he suostuisivatkin, sillä herra
Francesco on suostunut ryhtymään Roccaleonen päällikön toimeen. Mutta
me pidämme airutta odottamassa. Hyvät herrat, suvaitsetteko saattaa
minua muurille?"

Miehet kumarsivat ja seurasivat häntä; Gonzaga tuli viimeisenä, käynti
raskaana kuin juopuneen, kasvot huulia myöten valkeina siitä katkerasta
raivosta, jota hän tunsi kuultuaan olevansa syrjäytetty ja tajuttuaan
vastauksen edellisenä iltana Valentinan korvaan kuiskaamiinsa, kuumiin
sanoihin.

Heidän mennessään linnanpihan poikki Francesco suoritti ensimmäisen
tehtävänsä uudessa toimessaan, määräten puolikymmentä sotilasta
seuraamaan heitä, jotta seurue näyttäisi joltakin muurilla, kun
alettaisiin keskustella airuen kanssa.

Linnan edustalla oli ison, harmaan ratsun selässä kookas mies, jonka
kiilloitettu kypäri välkkyi kuin hopea aamuauringon paisteessa ja jonka
rautapanssarin tulipunainen, Sforzan leijonalla koristettu asetakki
melkein tyyten piilotti. Hän kumarsi syvään, kun Valentina ilmestyi
muassaan saattueensa, jonka etunenässä seisova Aquilan kreivi oli
vetänyt leveän hattunsa otsalleen, jotta hänen kasvonsa jäivät varjoon.

"Isäntäni, korkean ja mahtavan herra Gian Maria Sforzan, Babbianon
herttuan, nimessä kehoitan teitä antautumaan, laskemaan pois aseenne ja
avaamaan porttinne."

Seurasi äänettömyys, jonka jälkeen Valentina tiedusti, oliko se
hänen koko sanomansa vai oliko hän unohtanut jotakin. Miellyttävästi
kumartuen teiskaroivan ratsunsa kaarevan kaulan ylitse airut vastasi
sanoneensa kaikki, mitä hänen oli käsketty sanoa.

Valentina kääntyi hämmentyneen ja sangen avuttoman näköisenä takanaan
seisovien miesten puoleen. Hän toivoi, että asiaa hoidettaessa
noudatettaisiin siihen kuuluvaa arvokkuutta, mutta luostarikasvatus
oli jättänyt hänet epätietoiseksi siitä, miten se parhaiten
saavutettaisiin. Hän turvautui Francescoon.

"Suvaitsetteko te vastata hänelle, herra päällikkö?" pyysi hän
hymyillen, ja Francesco totteli, astuen eteenpäin ja nojasi
hammasreunaisen muurin sakaraan.

"Herra airut", alkoi hän käreällä äänellä, joka oli toisenlainen kuin
hänen omansa, "suvaitsetteko ilmoittaa, mistä saakka on Babbianon
herttua ollut sodassa Urbinoa vastaan tällä tavoin saartaakseen yhden
viimemainitun valtion linnoituksista ja vaatiakseen sen antautumista?"

"Hänen korkeutensa", vastasi airut, "toimii Urbinon herttuan täydellä
suostumuksella lähettäessään tämän sanoman neiti Valentina della
Roverelle".

Sen kuultuaan Valentina työnsi kreivin syrjään ja unohtaen sen
aikomuksensa, että tämä asia tuli hoitaa arvokkaasti, hän salli
naisenkielensä antaa sydämensä mukaisen vastauksen.

"Tämä sanoma, hyvä herra, ja isäntänne täälläolo ovat vain uusia
näytteitä siitä hävyttömyydestä, jota olen saanut hänen taholtaan
kärsiä, ja ne ovat huippunäytteitä. Viekää se sanoma hänelle ja
ilmoittakaa hänelle, että kun olen saanut tietää, millä oikeudella hän
rohkenee lähettää teidät sellaiselle asialle, saatan antaa hänelle
vastauksen, joka paremmin sopii hänen vaatimukseensa!"

"Olisiko teistä, madonna, mieluisempaa, että hänen korkeutensa itse
tulisi puhumaan kanssanne?"

"Ei mikään olisi minusta vähemmin mieluista. Jo nyt on välttämättömyys
pakottanut minut puhumaan Gian Marialle enemmän kuin olisin toivonut."
Ja ylväällä eleellä hän osoitti, että keskustelu oli päättynyt, ja
kääntyi poistumaan muurilta.

Hänellä oli lyhyt neuvottelu Francescon kanssa; sen aikana
viimemainittu tiedusti hänen mielipidettään erinäisistä
puolustustoimenpiteistä ja teki ehdotuksia, joihin kaikkiin hän
suostui, samalla kun hänen toivonsa nopeasti lujittui hänen
huomatessaan, että ainakin tällä miehellä oli tietoja siitä tehtävästä,
johon hän oli ryhtynyt. Hänen sydämensä keveni, ja hänessä heräsi
iloinen luottamus, kun hän katseli tuota suoraryhtistä, sotaista
hahmoa, jonka käsi niin tutunomaisesti lepäsi hänen omalta osaltaan
näyttävän miekan kahvalla ja jonka katse oli niin tyyni; ja kun
tämä mies puhui vaaroista, tuntuivat ne häipyvän mitättömiksi hänen
sävystään niin selvästi soinnahtavan halveksimisen karkoittamina.

Fortemani kintereillään Francesco nyt liikkui linnassa järjestämässä
ehdottamiaan toimenpiteitä öykkärin yhä seuratessa häntä uskollisena
ja ihmettelevänä kuin koira isäntäänsä, tajuten, että tässä oli
tosiaankin onnen soturi, jonka rinnalla hänen kaltaisensa olivat
pelkkiä kuormarenkejä. Luottamusta viritti Ercolessa myöskin Francescon
magneettinen, horjumaton varmuus, sillä kreivi tuntui pitävän koko
juttua mainiona pilana, ilveilynä, joka näyteltiin Babbianon herttualle
ja saman herttuan kustannuksella. Ja aivan samoin kuin Francescon ripeä
sävy puhalsi luottamusta Fortemaniin ja Valentinaan, puhalsi se sitä
myöskin Fortemanin turmeltuneihin kumppaneihin. Heihin tarttui hänen
intonsa, ja koska he ihailivat häntä, johtuivat he ihailemaan asiaa,
jota he ajoivat, ja vihdoin ylpeilemään siitä osasta, jonka Francesco
kullekin heistä määräsi. Yhdessä tunnissa oli Roccaleonessa syntynyt
niin uuttera hyörinä, sellainen tuikean hilpeyden ja raikkaan rohkeuden
ilmakehä, että Valentina sen havaitessaan ihmetteli, millainen taikuri
oli tämä mies, jonka hän oli korottanut linnoituksensa päälliköksi ja
joka niin lyhyessä ajassa oli saanut aikaan niin ihmeellisen muutoksen
hänen varusväkensä käytöksessä.

Ainoastaan yhden kerran Francescon hilpeys petti, ja se tapahtui
silloin, kun hän asevarastossa käydessään huomasi, että siellä oli
yksi ainoa ruutitynnyri. Hän kääntyi Fortemanin puoleen, tiedustaen,
mihin Gonzaga oli pannut ruudin säilöön, ja kun Fortemani ei tietänyt
siitä asiasta sen enempää kuin hänkään, lähtihän etsimään Gonzagaa.
Haeskeltuaan kautta koko linnan hän löysi keikarin astelemassa
puutarhan viinikäytävällä, innokkaasti keskustellen Valentinan kanssa.
Hänen lähestyessään hovimiehen käytös muuttui hillitymmäksi, ja hänen
otsansa synkkeni.

"Herra Gonzaga", luikkasi Francesco hänelle. "Mihin olette kätkenyt
ruutivarastonne?"

"Ruudin?" sopersi Gonzaga äkkiä heränneiden, pelokkaiden aavistusten
hyydyttämänä. "Eikö sitä ole asevarastossa?"

"Kyllä — yksi pieni tynnyri, joka riittää yhteen tai kahteen
tykinpanokseen, mutta sitten ei jää mitään pyssyjämme varten. Siinäkö
koko varastonne?"

"Jollei asevarastossa ole muuta, ei meillä ole enempää." Francesco
seisoi sanattomana, tuijottaen häneen, ja tumma puna levisi hänen
poskilleen. Tällä suuttumuksen hetkellä hän unohti heidän asemansa eikä
lainkaan ajatellut sitä mielihaikeaa, jota Gonzagan täytyi tuntea,
koska hän oli kärsinyt arvonalennuksen, kun Valentina oli määrännyt
uuden linnanpäällikön.

"Ja sillä tavoinko te olette lujittanut Roccaleonea?" kysyi hän, ja
hänen äänensä oli pureva kuin veitsi. "Olette varannut tänne aikamoisen
määrän viiniä, lammaslauman ja loputtomasti herkkuja", pilkkasi
hän. "Mielittekö pommittaa vihollisia niillä vai laskitteko, ettei
vihollisia tulisi lainkaan?"

Tämä kysymys hipaisi niin likeltä totuutta, että se sytytti Gonzagan
mielessä raivon, joka siksi hetkeksi teki hänestä miehen. Se oli
viimeinen puhallus, joka lietsoi ilmiliekkiin hänen sielussaan kytevän
vihan.

Hänen vastauksensa tuli rajusti ja tulisesti. Se oli yhtä hillitön ja
ylenkatseellinen kuin Francescon äskeiset syytökset, ja sen lopussa hän
haastoi kreivin taistelemaan kanssansa ratsain tai jalkaisin, miekalla
tai keihäällä, ja niin pian kuin suinkin kävisi päinsä.

Mutta Valentina sekaantui asiaan ja nuhteli heitä molempia.
Francescolle kohdistettu nuhde oli kuitenkin kohtelias ja päättyi
pyyntöön, että hän tekisi parhaansa niillä apuneuvoilla, joita
Roccaleonessa oli tarjolla; Gonzagan nuhteet olivat äärimmäisen
ylenkatseelliset, sillä Francescon kysymys — johon Gonzaga oli jättänyt
vastaamatta — tulleena sellaisella hetkellä, jolloin häntä vaivasivat
voimakkaat epäilykset Gonzagaan ja siihen nähden, mitä tarkoitusperiä
viimemainittu oli tavoitellut neuvoessaan häntä noudattamaan sellaista
menettelyä, jota ohjaamaan hän, Gonzaga, oli sittemmin osoittautunut
niin lopen kykenemättömäksi, oli avannut hänen silmänsä täydelleen.
Hän muisti, kuinka omituisen kiihtynyt keikari oli ollut edellisenä
päivänä saatuaan tietää Gian Marian marssivan Roccaleoneen ja kuinka
innokkaasti hän oli neuvonut heitä pakenemaan linnoituksesta — hän,
joka oli niin uljaasti puhunut sen puolustamisesta herttuaa vastaan.

Heidän vielä kinastellessaan perin ilkeästi kantautui heidän korviinsa
torventörähdys muurien ulkopuolelta.

"Airut taaskin", huudahti Valentina. "Tulkaa, herra Francesco, mennään
kuulemaan, mitä uusia sanomia hän tuo!"

Hän vei Francescon mennessään, jättäen viiniköynnösten varjoon
Gonzagan, jolle ankara nöyryytys oli miltei pusertanut kyyneleet
silmiin.

Airut oli palannut ilmoittamaan, ettei Gian Marialla Valentinan
vastauksen johdosta ollut muuta vaihtoehtoa kuin odottaa herttua
Guidobaldoa, joka silloin oli matkalla liittyäkseen häneen. Urbinon
herttuan läsnäolo osoittaisi hänen mielestään Valentinalle kyllin
selvästi, että Gian Marian vaatimus oli oikeutettu; hän lähettäisi sen
uudelleen Valentinan sedän saavuttua ja vahvistettua sen.

Senjälkeen päivän loppuosa vietettiin Roccaleonessa rauhallisesti,
jollemme ota lukuun Romeo Gonzagan sydämessä riehunutta suorastaan
helvetillistä myllerrystä. Hän istui sinä iltana illallispöydässä
syrjäytettynä; vain Valentinan hovinaiset ja narri laskivat silloin
tällöin pilaa hänen synkkyydestään. Valentina itse keskitti koko
huomionsa kreiviin, ja samalla kun Gonzaga — Gonzaga runoilija,
jolla oli tulinen mielikuvitus, hilpeä laulaja, tunnettu älyniekka,
hovimiehen esikuva — oli äänetön ja tuppisuinen, huvitti tämä
pöyhistelevä nousukas ja rehentelijä seuruetta niin vilkkaasti, että
hän voitti puolelleen kaikkien sydämet — aina lukuunottamatta Romeo
Gonzagaa.

Francesco puhui piirityksestä niin kevyesti, että se virkisti ja
huojensi jokaisen läsnäolijan mieltä. Hän laski leikkiä Gian Marian
kustannuksella ja toi hyvin selvästi julki, ettei hänen sotainen
mielensä olisi voinut löytää mitään kiehtovampaa kuin tämä juttu, johon
hän oli sattumalta joutunut. Hän oli täysin yhtä varma lopputuloksesta
kuin kiihkeä odottaessaan itse kahakoimista.

Onko ihmeellistä, että — kun monna Valentina ei ollut koskaan tuntenut
muita kuin teennäisiä miehiä, joita liikkui hovissa ja odotussaleissa,
joiden käytös oli siroa ja puheessa hienostelevia, teeskenteleviä
käänteitä, lyhyesti sanoen, sellaisia miehiä, joita olosuhteet vaativat
mahtavien ympärille — hänen silmänsä avautuivat hyvin levälleen
paremmin nähdäkseen tätä uudenlaatuista miestä, joka kyllä selvästikin
oli korkea-asteinen herrasmies, mutta jota ympäröi pikemminkin leirin
kuin kamarin tuntu, johon oli syöpynyt ritarillisuuden ja seikkailun
henki ja joka osoittaen eräänlaista ylhäistä arvokkuutta syrjäytti
ikäänkuin arvolleen sopimattomina ne asenteet, joiden Valentina oli
tottunut näkemään olevan setänsä, hänen korkeutensa Urbinon herttuan,
hoviherrojen esiintymisen luonteenomaisina piirteinä.

Sitäpaitsi Francesco oli nuori, mutta ei enää kokematon nulikka,
kaunis, mutta hänen kauneutensa oli miehekkään voimakas; hänellä
oli miellyttäväsointuinen ääni, jonka he kuitenkin olivat kuulleet
paisuvan komentavaksi, käskeväsävyiseksi; hänen naurunsa oli maailman
riemullisimpia, huolettomimpia — sellainen nauru, joka saa kaikki
kuulijat pitämään naurajasta — ja hän antautui sen valtaan sitä
hillitsemättä.

Gonzaga istui synkkänä ja nyrpeänä; hänen sydämensä oli
pakahtumaisillaan kehnon ja pätemättömän loistavalahjaista miestä
kohtaan tuntemasta salavihasta. Mutta aamu toisi hänelle vielä pahempaa.

Urbinon herttua saapui seuraavana aamuna ja ratsasti mieskohtaisesti
vallihaudan reunalle seurassaan ainoastaan torvensoittaja, joka
kolmannen kerran töräytti puhuttelutoitotuksen linnoituksen asukkaille.

Samoin kuin edellisenä päivänä noudatti Valentina kutsua saattajinaan
Francesco, Fortemani ja Gonzaga — viimemainittu kutsumattomana, mutta
ei torjuttuna seuraten Valentinan jäljessä, viimeisen kerran koettaen
epätoivoisesti säilyttää paikkansa hänen päällikköjensä joukossa.

Francesco oli ottanut ylleen haarniskansa ja tuli puettuna päästä
jalkoihin saakka välkkyvään teräsasuun esiintyäkseen tilaisuudessa
asianmukaisen arvokkaasti. Sulkatöyhtö nyökkyi hänen kypärissään, ja
vaikka hänen silmikkonsa olikin auki, olivat hänen piirteensä kuitenkin
kaukaa katsottuina kyllin hyvin päähineen varjojen peitossa.

Sedän näkeminen ei vähääkään liikuttanut Valentinaa. Vaikka herttua
olikin kansansa rakastama, ei hän ollut koskaan koettanut rakentaa
itsensä ja veljentyttärensä välille läheisen kiintymyksen suhteita.
Ja vähemmän kuin milloinkaan ennen pyrki hän nyt vaikuttamaan
sukulaisuuden äänen avulla. Hän tuli täydessä sota-asussa, ruhtinaana
kapinoivan alamaisensa luokse, ja juuri sellainen oli hänen sävynsä
hänen tervehtiessään veljentytärtään.

"Monna Valentina", lausui hän, näyttäen tyyten syrjäyttävän sen
seikan, että neito oli hänen sukulaisensa — "niin syvästi kuin tämä
kapinoiminen minua surettaakin, ei sinun pidä luulla, että sukupuolesi
hankkii sinulle etuoikeuksia tai lempeätä kohtelua. Kohtelemme
sinua täsmälleen samoin kuin kohtelisimme jokaista, sinun tavallasi
toiminutta kapinallista alamaista."

"Teidän korkeutenne", vastasi Valentina, "en pyydä mitään etuja paitsi
sitä, johon sukupuoleni takaa minulle ehdottoman oikeuden ja joka ei
ole millään tavoin sodan eikä aseiden yhteydessä. Tarkoitan oikeutta
itse määrätä itsestäni, kädestäni ja sydämestäni oman mieleni mukaan.
Siihen saakka, kunnes tunnustatte, että olen nainen, jolle on annettu
naisen luonto, ja kunnes sen oivallettuanne olette valmis alistumaan
siihen ja antamaan minulle ruhtinaallisen sananne siitä, ettette enää
ahdista minua Babbianon herttuan kosinnalla, pysyn täällä, uhmaillen
teitä, sotilaitanne ja raukkamaista liittolaistanne Gian Mariaa, joka
kuvittelee, että rakkaudessa voidaan esiintyä menestyksellisesti
aseistettuna ja että tie naisen sydämeen voidaan avata tykinkuulalla."

"Luultavasti saamme mielialasi alistuvammaksi ja paremmin
velvollisuudentuntoiseksi, madonna", oli tyly vastaus.

"Ketä kohtaan velvollisuudentuntoiseksi?"

"Sitä valtiota kohtaan, jonka prinsessaksi sinulla on ollut kunnia
syntyä."

"Entä velvollisuuteni itseäni, sydäntäni ja naisellisuuttani kohtaan?
Eikö sitä pidä ottaa lainkaan huomioon?"

"Näitä kysymyksiä, madonna, ei sovi pohtia luikkailemalla linnan
muureilta — enkä totisesti halua pohtia niitä missään. Olen täällä
kehoittaakseni sinua antautumaan. Jos vastustat meitä, teet sen omalla
vastuullasi."

"Omalla vastuullani siis vastustan teitä — ilomielin. Uhmailen
teitä. Tehkää pahimpanne minua vastaan, häväiskää miehuuttanne ja
ritarillisuuden nimeäkin käyttämällä kaikkea mieleenne johtuvaa
väkivaltaa! Minä kuitenkin lupaan teille, ettei Valentina della Rovere
ikinä tule hänen korkeutensa Babbianon herttuan vaimoksi."

"Kieltäydytkö avaamasta porttiasi?" kysyi Guidobaldo, jonka ääni vapisi
kiukusta.

"Jyrkästi ja lopullisesti."

"Ja aiot pysyä päätöksessäsi?"

"Niin kauan kuin elän."

Ruhtinas naurahti ivallisesti.

"Minä pesen käteni tästä jutusta ja sen seurauksista", vastasi
hän tuimasti. "Jätän sen tulevan puolisosi Gian Maria Sforzan
hoidettavaksi, ja jos hän sangen luonnollisesti, pyrkien innokkaasti
jouduttamaan häitä, kohtelee linnaasi karkeasti, on syy sinun. Mutta
kaikki, mitä hän tekee, hän tekee täysin minun suostumuksellani, ja
olen tullut tänne ilmoittamaan sinulle sen, koska sitä nähtävästi
epäilit. Pyydän sinua viipymään paikallasi muutamia minuutteja
kuulaksesi, mitä hänen korkeudellaan itsellään ehkä on sanottavaa.
Luotan siihen, että hänen kaunopuheisuutensa on tehokkaampi."

Hän tervehti muodollisen juhlallisesti, pyöräytti ratsunsa ympäri ja
ratsasti pois. Valentina olisi poistunut, mutta Francesco kehoitti
häntä jäämään ja odottamaan Babbianon herttuan tuloa. Ja niinpä he
astelivat muurilla; Valentina keskusteli vakavasti Francescon kanssa
Gonzagan synkän äänettömänä seuratessa heitä Fortemanin rinnalla ja
ahmiessa heitä katseillaan.

Korkealta paikaltaan he tarkastivat tasangolla olevaa, kuhisevaa
leiriä, jossa puolittain riisuutuneet sotilaat hätäisesti pystyttivät
telttoja, vihreitä, ruskeita ja valkeita. Pienessä armeijassa lienee
ollut kaiken kaikkiaan satakunta miestä; sen enempää ei Gian Maria
turhamaisessa pöyhkeydessään katsonut tarvitsevansa kukistaakseen
Roccaleonen. Mutta hänen sotavoimiensa peloittavin osa vieri
näyttämölle juuri heidän tarkkaillessaan. Siitä toi etukäteen tiedon
härkävankkurien pyörien käreä kitinä; vankkureja oli kymmenen, ja
kukin niistä kannatti tykkiä. Niitä seurasi muita vankkureita, tuoden
ampumatarpeita ja ruokavaroja leiriytyneelle väelle.

He katselivat uteliaina puuhaista näkyä, ja katsellessaan he näkivät
Guidobaldon ratsastavan keskelle leiriä ja laskeutuvan maahan. Muita
tilavammasta ja komeammasta teltasta tuli sitten esille Gian Marian
lyhyt, pyylevä hahmo; häntä eivät niin kaukaa tunteneet muut kuin
teräväsilmäinen Francesco, joka hyvin tunsi hänen muotonsa.

Tallirenki piteli hänelle hevosta ja auttoi hänet satulaan, ja muassaan
sama torvensoittaja, joka oli seurannut Guidobaldoa, hän sitten lähti
ratsastamaan linnaa kohti. Vallihaudan reunalla hän seisahtui ja
nähtyään Valentinan ja tämän seurueen hän otti käteensä töyhdöllä
varustetun hattunsa ja kumarsi oljenväristä päätänsä.

"Monna Valentina", huusi hän, ja kun neito senjohdosta astui esille,
kohotti hän pienet julmat silmänsä, luoden ylöspäin pahanilkisen
katseen ja näyttäen täysikuun muotoiset, kalpeat kasvonsa, jotka olivat
vielä tavallistakin vaaleammat — kellahtavan, miltei vihertävän kalpeat.

"Olen pahoillani, ettei hänen korkeutensa setänne saanut teitä
taipumaan. Ja kun häntä ei onnistanut, lienee minulla kovin vähän
menestyksen toiveita — sanoilla suostuttaessani. Kuitenkin pyytäisin
teitä sallimaan minun puhutella päällikköänne, kuka hän lieneekään."

"Päällikköni ovat täällä seurassani", vastasi Valentina rauhallisesti.

"Vai niin! Teillä on niitä useampia komentamassa — kuinka lukuisaa
miehistöä?"

"Riittävän lukuisaa", karjaisi väliin Francesco, jonka ääni kypärin
sisältä soinnahti ontolta, "pahanpäiväisesti pieksämään teitä ja teidän
naista piirittäviä keittiörenkejänne".

Herttua liikahti ratsunsa selässä ja tähysti puhujaa. Mutta kasvoja
oli niin vähä näkyvissä, ettei niitä voinut tuntea, samalla kun hänen
äänensä oli muuttunut ja hänen vartalonsa oli teräsasussaan toisen
näköinen.

"Kuka olet, lurjus?" kysäisi hän.

"Lurjus olet itse, vaikka olisit kaksikymmenkertainen herttua", tokaisi
toinen vastaan, minkä jälkeen Valentina nauroi peittelemättä.

Siitä päivästä alkaen, jolloin hänen korkeutensa Babbianon herttua
oli päästänyt ensimmäisen parkaisunsa, ei hän ollut kuullut niin
voimakkaita sanoja ainoankaan elävän ihmisen huulilta. Niiden herättämä
suuttumus nostatti purppuraiset täplät hänen poskiinsa.

"Kuule minua, vintiö!" mylvi hän. "Miten tämän harhaan johdetun
varusväen muille jäsenille käyneekään, kun se lopulta joutuu käsiini,
sinulle voin luvata nuoran ja poikkipuun."

"Pyh!" äänsi ritari pilkallisesti. "Pyydystä ensin saaliisi! Älä ole
niin kovin varma siitä, että Roccaleone ikinä joutuu käsiisi! Niin
kauan kuin elän, et sinä pääse tänne, ja henkeni, korkea herra, on
minusta kallisarvoinen, enkä halua erota siitä kevytmielisesti."

Valentinan silmistä oli hilpeys poissa, kun hän nyt käänsi katseensa
välkkyvään, sotaiseen hahmoon, joka niin ylväänä seisoi hänen
vierellään ja joka näytti niin hyvin soveltuvan sinkoamaan kopeata
uhmaa alhaalla kuuntelevalle ruhtinaalliselle öykkärille.

"St, hyvä herra!" varoitti hän. "Älkää enää vimmastuttako häntä!"

"Niin", ähkyi Gonzaga. "Jumalan nimessä älkää enää virkkako mitään!
Muutoin tuhoatte meidät toivottomasti."

"Madonna", lausui herttua piittaamatta enää Francescosta, "myönnän
teille neljäkolmatta tuntia päättääksenne toiminnastanne. Näette,
että tuolla tuodaan tykkejä leiriin. Huomenna herättyänne huomaatte,
että nuo tykit on tähdätty muurejanne kohti. Toistaiseksi on puhuttu
kylliksi. Saanko puhua pari sanaa herra Gonzagalle ennen poistumistani?"

"Kunhan vain poistutte, saatte puhua pari sanaa kenelle tahansa
haluatte", vastasi Valentina halveksivasti. Ja siirtyen sivuun hän
viittasi Gonzagaa menemään pykälälle, jonka hän jätti tyhjäksi.

"Olen valmis vannomaan, että se sipsutteleva ilveilijä jo tutisee
pelosta ajatellessaan, mitä on tulossa", rehenteli herttua. "Ja
ehkä pelko opastaa häntä järjen tielle. Herra Gonzaga!" huusi hän,
korottaen ääntänsä. "Koska luulen Roccaleonen miesten olevan teidän
palveluksessanne, kehoitan teitä käskemään heitä laskemaan alas tuon
nostosillan, ja Guidobaldon samoin kuin omassa nimessäni lupaan heille
täyden anteeksiannon ja koskemattomuuden — lukuunottamatta tuota
vierellänne seisovaa vintiötä. Mutta jos sotilaanne vastustavat minua,
lupaan teille, että kun olen murskannut Roccaleonen raunioiksi, en
säästä teistä kaikista ainoatakaan miestä."

Gonzaga vapisi kuin haavanlehti; hänen äänensä salpaantui, eikä hän
vastannut mitään. Sitten Francesco uudelleen nojautui eteenpäin.

"Olemme kuulleet ehtonne", vastasi hän, "emmekä arvattavasti niistä
välitä. Älkää tuhlatko koko päivää turhiin uhkauksiin!"

"Hyvä herra, ehtoni eivät olleet teitä varten. En tunne teitä; en
puhunut teille enkä siedä teidän puhuvan minulle."

"Jos viivytte siellä vielä tuokion", uhkasi ritarin värähtelevä ääni,
"niin huomaatte, että teitä puhutellaan yhteislaukauksella pyssyistä.
Hoi, miehet!" komensi hän, kääntyen luikkaamaan olemattomalle joukolle,
jonka piti olla puutarhan alemmilla varustuksilla, hänestä vasemmalla.
"Pyssymiehet luukuille! Virittäkää sytyttimenne! Valmiit! Nyt, herra
herttua, menettekö tiehenne vai täytyykö meidän puhaltaa teidät pois?"
Herttuan vastauksena oli sarja sadattelevia uhkauksia siitä, miten hän
kohtelisi puhuttelijaansa, kun saisi viimemainitun käsiinsä.

"Tähdätkää!" karjaisi ritari olemattomille pyssymiehilleen, minkä
jälkeen herttua hiiskumatta enää sanaakaan käänsi hevosensa ja
ratsasti pois häpeällisen hätäisesti torvensoittajan seuratessa ihan
hänen kinterillään, samalla kun heidän takanaan kajahti Francescon
pilkallinen naurunpurskahdus.




KAHDEKSASTOISTA LUKU

Kavallus


"Herra", valitti Gonzaga heidän laskeutuessaan muurilta, "lopuksi
te toimitatte meidät kaikki hirteen. Oliko se sopiva tapa puhutella
ruhtinasta?"

Valentina rypisti otsaansa sille, että keikari rohkeni moittia hänen
ritariaan. Mutta Francesco ainoastaan nauroi.

"Kautta pyhän Paavalin! Miten olisi minun mielestänne pitänyt häntä
puhutella?" tiedusti hän. "Olisiko minun pitänyt mairitella häntä —
moista tolvanaa? Olisiko minun pitänyt anoa häneltä armoa ja hunajaisin
sanoin pyytää häntä olemaan kärsivällinen oikullista naista kohtaan?
Älkäähän toki, herra Gonzaga; me kyllä tästä selviydymme; sitä ei maksa
epäillä."

"Herra Gonzagan rohkeus näyttää olevan senlaatuinen, että se vähenee
sitä mukaa kuin sen tarve lisääntyy", virkkoi Valentina.

"Te sekoitatte rohkeuden, madonna, tyhmään hurjapäisyyteen", vastasi
hovimies. "Ehkä opitte sen ymmärtämään, kun turmio teitä kohtaa."

Pian he saivat tietää, ettei tällainen mielipide ollut ainoastaan
Gonzagalla, sillä heidän ehdittyään pihalle työntyi heidän eleensä
vanttera mies-hylkiö, jolla oli mustat kulmakarvat ja jonka nimi oli
Cappoccio.

"Muutama sana teille, herra Gonzaga, ja teille, herra Ercole." Hänen
esiintymisestään uhkui röyhkeätä hävyttömyyttä, ja koko seurue
seisahtui. Francesco ja Valentina kääntyivät niihin kahteen mieheen
päin, joita hän puhutteli, ja odottivat kuullakseen, mitä hänellä
saattoi olla sanomista heille. "Silloin, kun astuin palvelukseenne,
selitettiin minulle, että jouduin puuhaan, josta koituisi minulle
vain vähä vaaraa. Minulle ilmoitettiin, ettei otaksuttavasti lainkaan
taisteltaisi, ja jos taisteltaisiinkin, niin sattuisi vain kahakka
herttuan miesten kanssa. Samoin vakuutitte myöskin tovereilleni."

"Teittekö tosiaankin niin?" kysyi Valentina, sekaantuen puheeseen ja
osoittaen kysymyksensä Fortemanille, jolle Cappoccion sanat olivat
tarkoitetut.

"Tein, madonna", tunnusti Ercole. "Mutta siinä luotin herra Gonzagan
vakuutukseen."

"Sallitteko", jatkoi tyttö, kääntyen Gonzagan puoleen, "värvätä miehet
sellaisen sopimuksen pohjalla?"

"Sensuuntainen oli välipuhe, madonna", oli keikarin pakko myöntää.

Valentina silmäili häntä tuokion hämmästyneenä. Vihdoin hän lausui:

"Herra Gonzaga, taidan alkaa tuntea teidät."

Mutta Cappoccio, jonka mieltä ei lainkaan kiinnittänyt se, missä määrin
Valentina tunsi hovimiestä, puhkesi kiihkeästi puhumaan:

"Nyt kuulimme tämän uuden linnanpäällikön ja hänen korkeutensa
Babbianon herttuan välisen keskustelun. Kuulimme tarjotut ehdot ja sen,
että hän hylkäsi ne, ja olen tullut ilmoittamaan teille, herra Ercole,
ja teille, herra Gonzaga, että minä puolestani en halua jäädä tänne
päästäkseni hirteen, kun Roccaleone joutuu Gian Marian käsiin. Ja monet
kumppaneistani ovat samaa mieltä."

Valentina katsoi miehen rypistyneihin, päättäväisiin kasvoihin, ja
ensi kertaa hiipi pelko hänen sydämeensä, kuvastuen hänen kasvoistaan.
Hän puolittain kääntyi Gonzagaan päin purkaakseen häneen jonkun verran
mielensä katkeruutta — sillä keikari oli hänestä syypää — mutta taaskin
tuli Francesco pelastamaan.

"Hävetkää, Cappoccio, esiintyessänne noin raukkamaisesti! Ovatko
sellaiset sopivia sanoja piiritetyn ja pahasti kiusatun naisen korviin,
pelkuri?"

"En ole pelkuri", vastasi mies käheästi kasvojensa punastuessa
Francescon purevasta ivasta. "Avoimella kentällä olen valmis
antautumaan vaaraan ja taistelemaan minkä asian puolesta tahansa,
kunhan minulle vain maksetaan. Mutta tämä ei ole minun alaani — tämä
kuoleman odottaminen ansaan joutuneen rotan tavoin."

Francesco katsoi värähtämättä häntä silmiin hetkisen ja vilkaisi sitten
muihin miehiin, joita oli kymmenkunta — itse asiassa kaikki ne, joita
hänen määräämänsä tehtävät eivät pitäneet muualla. He vetelehtivät
Cappoccion takana pelkkänä korvana kuullakseen kaikki, mitä sanottiin,
ja heidän kasvonsa osoittivat selvästi, että heidän tunteensa kävivät
samaan suuntaan kuin heidän puhemiehensäkin.

"Ja tekö sotilas, Cappoccio?" pilkkasi Francesco. "Sanonko teille,
missä suhteessa Fortemani menetteli väärin pestatessaan teidät? Hän
teki väärin siinä, ettei hän pestannut teitä kokin apulaiseksi linnan
keittiöön."

"Herra ritari!"

"Pyh! Korotatteko ääntänne minulle? Luuletteko, että olen samanlainen
kuin te, älliö, säikähtääkseni ääniä — vaikka ne olisivat kuinka
kaameita?"

"Minä en ole säikähtänyt ääniä."

"Ettekö? Minkä tähden sitten kaikki tämä touhu muutamista Babbianon
herttuan meille sinkoamista tyhjistä uhkauksista? Jos todella olisitte
sotilas, jollaisena haluaisitte meidän teitä pitävän, niin tulisitteko
tänne sanomaan: 'En tahdo kuolla sillä tai sillä tavalla.' Tunnustakaa
olevanne kerskuri väittäessänne olevanne valmis kuolemaan avoimella
kentällä!"

"En! En ole kerskuri."

"Jos siis olette valmis kuolemaan tuolla kentällä, niin miksi ette
sitten täällä sisällä? Merkitseekö kuolevalle mitään, missä kuolema
hänet kohtaa? Mutta rauhoittukaa, nainen!" lisäsi hän nauraen ja niin
kovasti, että muutkin sen kuulivat, "teidän ei tarvitse kuolla, ei
täällä eikä tuolla."

"Kun Roccaleone antautuu —"

"Se ei antaudu", jyräytti Francesco.

"No niin, sitten — kun se vallataan —"

"Eikä sitä vallatakaan", intti linnanpäällikkö niin varmasti, että se
herätti varmuutta muissakin. "Jos Gian Marialla olisi rajattomasti
aikaa käytettävissään, saattaisi hän nälällä pakottaa meidät
alistumaan. Mutta hänellä ei ole. Hänen omia rajojaan uhkaa vihollinen,
ja muutamien päivien — korkeintaan viikon — kuluttua hänen on pakko
poistua täältä puolustamaan kruunuaan."

"Sitä suurempi syy on hänellä käyttää jyrkkiä keinoja ja pommittaa
meitä, kuten hän uhkaa", vastasi Cappoccio älykkäästi, mutta hyvin
sellaiseen sävyyn kuin olisi odottanut toisen kumoavan hänen
perustelunsa. Ja jos Francesco ei voinutkaan sitä kumota, osasi hän
ainakin väittää sitä vastaan.

"Älkää sitä uskoko!" huudahti hän nauraen pilkallisesti. "Sanon teille,
ettei Gian Maria ikinä uskalla sellaista. Ja jos niin tekisi, ovatko
nämä muurit sellaiset, että murenevat muutamista tykinlaukauksista?
Hän saattaisi yrittää hyökätä; mutta minun ei tarvitse vakuuttaa
sotilaalle, että kaksikymmentä vankkaa ja päättäväistä miestä,
jollaisen uskon teidän olevan kaikista raukkamaisista sanoistanne
huolimatta, pystyisi puolustamaan näin lujaa paikkaa kuin tämä on
kaksikymmentä kertaa niin lukuisaa armeijaa vastaan kuin Gian Marialla
on muassaan. Ja jos muuten luulette minun puhuvan teille enemmän
kuin uskon, pyydän teitä muistamaan, miten Gian Marian uhkaus minuun
koskee. Olen vain sotilas kuten tekin, ja sama vaara, joka uhkaa
teitä, uhkaa minuakin. Näettekö minussa minkäänlaisia empimisen
merkkejä, minkäänlaisia merkkejä siitä, että epäilisin lopputulosta,
tai pelkoa nuorasta, joka ei kosketa kaulaani sen enempää kuin
teidänkään kaulaanne? Kas niin, Cappoccio! Vähemmän armollinen
linnanpäällikkö olisi hirtättänyt teidät sanojenne tähden — sillä
ne haiskahtavat kapinalta. Mutta minä olen seisonut väittelemässä
kanssanne, koska minulla ei ole varaa menettää urhoollista miestä,
sellaista, jollaiseksi te osoittaudutte. Älkää enää hiiskuko mitään
epäilyksistänne! Ne ovat arvottomia. Olkaa urhea ja päättäväinen!
Saatte runsaan palkkion, kun pettyneen herttuan on pakko lakkauttaa
tämä piiritys."

Hän kääntyi odottamatta Cappoccion vastausta, jättäen miehen seisomaan
nolostuneena ja posket punehtuneina poistumisuhkauksensa aiheuttamasta
häpeästä, ja saattoi Valentinan rauhallisesti pihan poikki ja portaita
myöten saliin.

Hän ei milloinkaan, se oli hänen tapansa, osoittanut epäilevänsä sitä,
että hänen määräyksiään noudatettaisiin, mutta tässä tilaisuudessa
salin ovi oli tuskin ehtinyt sulkeutua heidän jälkeensä, kun hän
jyrkästi pyörähti jäljessä tulevaan Ercoleen päin.

"Ottakaa pyssy", käski hän nopeasti, "ja palvelijani Lanciotto
mukaanne! Jos nuo koirat vielä osoittautuvat kapinallisiksi, ampukaa
jokaista, joka yrittää portille — ampukaa kuolettavasti — ja lähettäkää
minulle sana! Mutta ennen kaikkea, Ercole, varokaa, etteivät he
näe teitä eivätkä epäile teidän olevan läheisyydessä! Se turmelisi
koko sen vaikutuksen, joka sanoillani ehkä on ollut." Murheellisen
kalpeakasvoinen Valentina loi ruskeista silmistään häneen katseen, joka
vihloi tarkkailevaa Gonzagaa.

"Tarvitsin täällä miestä", virkkoi hän, "ja taivas varmaankin teidät
lähetti avukseni. Mutta luuletteko", kysyi hän, silmäillen kreiviä
tarkasti nähdäkseen, näkyisikö hänen kasvoissaan ehkä epäilyksen
merkkejä, "miesten rauhoittuneen?"

"Olen siitä varma, madonna. Mutta silmissännehän kimaltelee kyyneliä,
ja — kautta sieluni! — ei ole mitään syytä itkeä."

"Olen sittenkin vain nainen", vastasi Valentina, hymyillen hänelle, "ja
niinpä olen altis lankeamaan naiselliseen heikkouteen. Näytti siltä
kuin olisi loppu tosiaankin ollut äsken käsissä. Se olisi ollut ilman
teitä. Jos miehet tekisivät kapinan —"

"He eivät sitä tee, niin kauan kuin minä olen täällä", vakuutti
Francesco rauhoittavan varmasti. Ja täysin luottaen tähän aitoon
ritariinsa lähti tyttö etsimään seuranaisiaan rauhoittaakseen kaiken
levottomuuden, jonka saaliiksi he ehkä olivat joutuneet.

Francesco meni riisumaan varuksiaan ja Gonzaga hengittämään raitista
ilmaa muureilla sydän perin sapekkaana. Hänen vihansa sotkijaa kohtaan
oli nyt mitätön verrattuna hänen Valentinaa kohtaan tuntemaansa
raivoon, joka oli saanut alkunsa siitä, että hän oli sitä käsittämättä
ihmetellyt, kuinka neito saattoi pitää tätä karkeata, rehentelevää
kerskuria parempana kuin häntä, verratonta Gonzagaa. Ja hänen
kävellessään keskipäiväisen taivaan alla, muistui hänen mieleensä
se Francescon vakuutus, etteivät sotilaat kapinoisi, ja hän huomasi
perin kiihkeästi toivovansa heidän sittenkin kapinoivan, jollei muun
vuoksi, niin sen tähden, että Valentina oivaltaisi, kuinka harhautunut
hän oli luottaessaan tuohon suurisuiseen kerskuriin. Sitten hän —
katkeruuden yhä äityessä — ajatteli omia uljaita suunnitelmiaan,
Valentinaa kohtaan tuntemaansa rakkautta ja sitä, kuinka varma hän oli
ollut vastarakkaudesta, ennenkuin tämä häiritsijä oli tullut heidän
pariinsa. Hän naurahti katkeran ivallisesti, kun hänen mieleensä palasi
se ajatus, että Valentina piti Francescoa parempana kuin häntä.

No niin, siten saattoi olla nyt — nyt, kun aika oli sotainen ja
tämä Francesco loisti parhaiten sotapuuhissa. Mutta millainen
kumppani tämä _sbirro_ olisi rauhan aikana? Olisiko hänellä Gonzagan
älyä, viehättävyyttä, kauneutta? Olosuhteet, siitä hänestä näytti,
olivat tässä syypäät, ja hartaasti hän sadatteli niitä olosuhteita.
Toisenlaisessa ympäristössä ei Valentina, siitä hän oli varma, olisi
luonut katsettakaan Francescoon hänen, Gonzagan, ollessa lähellä; ja
jos hän muisti heidän ensimmäistä kohtaustaan Acquaspartassa, kiroili
hän taaskin olosuhteita, jotka olivat laittaneet ritarin sellaiseen
tilaan, että se vetosi naisen luontoon kuuluvaan hellyyteen.

Varmasti uskoen olevansa oikeassa hän mietti, että jos Francesco
ei olisi tullut Roccaleoneen, hän saattaisi nyt olla avioliitossa
Valentinan kanssa; ja jos he kerran olisivat vihityt, voisi hän
laskea nostosillan alas ja marssia pois Roccaleonesta varmana siitä,
ettei Gian Maria haluaisi ottaa vaimokseen hänen leskeään, ja yhtä
varmasti luottaen siihenkin, että Guidohaldo — joka sydämeltään
oli hyväntahtoinen ja lempeä ruhtinas — tyytyisi sallimaan kaiken
tapahtuneen jäädä silleen, koska Gonzagan hirttämisellä ei
saavutettaisi mitään muuta kuin se, että hänen veljentyttärensä jäisi
leskeksi. Tällaiset kauniit päätelmät ne olivat houkutelleet hänet
tähän harkitsemattomaan yritykseen, ja hän uskoi, että hänen toiveensa
olisivat toteutuneet ilman Francescon sekaantumista.

Hän seisoi, katsellen telttojen täplittämää tasankoa synkän raivon
ja synkän epätoivon pimentäessä toukokuisen aamun päivänpaisteen
kauneuden, ja silloin hänen päähänsä pälkähti, eikö hänen, koska hänen
vanhoista suunnitelmistaan ei ollut mitään toivomista, olisi viisasta
keskittää huomionsa uusiin, jotka ainakin pelastaisivat hänen kaulansa
hirttosilmukasta. Hän näet uskoi varmasti, että kävipä muille miten
tahansa, hänen oma kohtalonsa oli ratkaistu, sortuipa Roccaleone tai
ei. Oli muistettava se hänelle raskauttava seikka, että koko juttu oli
hänen alkuunpanemansa, eikä hän voisi odottaa armoa Gian Marialta eikä
Guidobaldolta.

Ja nyt sen ajatuksen äkillisyys, että hänen pitäisi pelastaa itsensä
tästä epätoivoisen uhkaavasta vaarasta, tyydytti häntä. Hetkisen hän
seisoi ihan hiljaa; sitten hän vilkaisi ympärilleen, ikäänkuin peläten
jonkun väijyvän urkkijan mahdollisesti lukevan hänen kasvoistaan hänen
sydämessään äkkiä virinneen ilkeän aikomuksen. Nopeasti se versoi ja
pukeutui varmempaan muotoon, samalla kun sen heijastus nyt näkyi hänen
sileillä, kauniilla kasvoillaan ja rumensi niitä uskomattomasti. Hän
vetäytyi kauemmaksi seinämästä ja asteli kerran tai pari edestakaisin
varustuksilla toinen käsi selän takana, toinen kohotettuna tukemaan
hänen nuokkuvaa leukaansa. Siten hän hautoi aatoksiaan vähän aikaa.
Luotuaan sitten vielä salavihkaisen katseen ympärilleen hän meni
luoteiseen torniin ja astui asevarastoon. Siellä hän penkoi, kunnes
löysi kynän, mustetta ja paperia, joita etsi, ja oven ollessa selkosen
selällään — jotta hän paremmin kuulisi lähestyvien askelten äänen — hän
alkoi kuumeisesti kirjoittaa. Se oli pian tehty, ja hän nousi pystyyn,
heiluttaen arkkia kuivatakseen musteen. Sitten hän vielä kerran luki
sen lävitse; hän oli kirjoittanut seuraavaa:

 "Minä pystyn yllyttämään varusväen kapinaan ja avaamaan Roccaleonen
 portit. Siten linna heti joutuu käsiinne, ja te saatte todistuksen
 siitä, kuinka vähän myötätuntoni on tämän Monna Valentinan kapinan
 puolella. Millaiset ehdot tarjoatte minulle, jos teen sen? Vastatkaa
 minulle heti ja käyttäkää samaa keinoa kuin minäkin käytän, mutta
 älkää lähettäkö vastaustanne, jos näyttäydyn varustuksilla.

 ROMEO GONZAGA."

Hän taivutti paperin kokoon ja kirjoitti sen toiselle puolelle
päällekirjoituksen: "Hänen Korkeudelleen Babbianon Mahtavalle
Herttualle." Avattuaan sitten ison lippaan hän penkoi sen sisältöä
tuokion ja otti sieltä vihdoin kaaripyssyn nuolen. Sen varren ympärille
hän sitoi kirjeensä. Seinältä hän sitten otti varsijousen ja sopesta
kiertovehkeen sen jännittämiseksi. Jalka jalustimessa hän pingoitti
jänteen ja sijoitti vasaman paikalleen.

Nyt hän sulki oven, meni ikkunan ääreen, joka oli melkein pelkkä
ampumarako ja vei kaaripyssynsä olalleen. Tähdättyään huolellisesti
herttuallista telttaa kohti hän laukaisi. Hän tarkkasi nuolen lentoa ja
melkein värähti ylpeydestä ampumataitonsa vuoksi nähdessään sen osuvan
telttaan, johon se oli tähdätty, ja pudistavan kangasseinää.

Heti syntyi siellä liikettä. Miehiä juoksi paikalle, toisia tuli esille
teltasta, ja viimemainittujen joukossa Gonzaga tunsi Gian Marian ja
Guidobaldon hahmot.

Nuoli luovutettiin Babbianon herttualle, joka loi katseen linnan
muureille ja katosi jälleen telttaan.

Gonzaga poistui tähystyspaikaltaan ja avasi tornin oven, joten hän
saattoi silmäillä auringonpaisteisia varustuksia pitkin niiden
pituutta. Palattuaan ikkunansa ääreen hän maltittomasti vartosi
vastausta. Eikä hänen kauan tarvinnut olla maltittomana. Noin kymmenen
minuutin kuluttua Gian Maria ilmestyi jälleen, kutsui luoksensa
jousimiehen, antoi hänelle jotakin ja viittasi kädellään Roccaleonea
kohti. Gonzaga meni ovelle ja jäi seisomaan, pidättäen hengitystään.
Jos hän olisi erottanut vähäisimmänkin merkin jonkun lähestymisestä,
olisi hän näyttäytynyt, ja siten kirjeensä ohjeen mukaisesti
varoittanut jousimiestä ampumasta nuoltansa. Mutta kaikki oli hiljaa,
ja niinpä Gonzaga pysyi paikallaan, kunnes jotakin vilahti linnun
lailla hänen näköpiirissään, kolahti terävästi takaseinään ja putosi
kilahtaen varustuksen leveille kiville. Tuokion kuluttua oli Gian
Marian vastaus hänen käsissään.

Nopeasti hän kiersi sen irti nuolesta, joka sen oli tuonut, ja pudotti
nuolen nurkkaan. Avattuaan sitten kirjeen hän luki sen nojautuneena
muurinhammasta vasten.

 "Jos keksitte keinon luovuttaaksenne Roccaleonen heti käsiini,
 olen teille kiitollinen ja lupaan teille täydellisen anteeksiannon
 osallisuudestanne Monna Valentinan kapinaan sekä lisäksi tuhat
 kultaflorinia.

 GIAN MARIA."

Hänen lukiessaan leimahti hänen silmiinsä riemuinen välke. Gian Marian
ehdot olivat kovin auliit. Hän hyväksyisi ne, ja Valentina oivaltaisi
liian myöhään, millaiseen katkenneeseen ruokoon hän oli nojannut
luottaessaan herra Francescoon. Pelastaisiko Francesco hänet nyt,
kuten hän niin suurisuisesti kerskaili? Eikö tosiaankaan syntyisi
kapinaa, kuten hän oli niin itsevarmasti ennustanut? Gonzaga hihitti
pahanilkisesti itsekseen. Valentina saisi opetuksen, ja Gian Marian
vaimona ollessaan hän kenties katuisi sitä, että oli kohdellut Romeo
Gonzagaa sillä tavoin.

Hän naurahti hiljaa itsekseen. Sitten hän äkkiä jähmettyi ja tunsi
ihonsa menevän kanannahalle. Hänen takaansa kuului hiipiviä askelia.

Hän rypisti herttuan kirjeen kädessään ja hetken levottomuudessa
tipautti sen muurin toiselle puolelle. Turhaan koettaen saada
rauhallisiksi kasvonpiirteitään, joita hyytävä pelko nyt rumensi, hän
kääntyi katsomaan, kuka tulija oli.

Hänen takanaan seisoi Peppe juhlalliset silmät oudon tarkkaavasti
suunnattuina Gonzagan kasvoihin.

"Etsitkö minua?" kysäisi Romeo, ja hänen äänensä värinä sopi huonosti
hänen röyhkeyteensä.

Narri kumarsi omituisesti.

"Monna Valentina haluaa teitä seuraansa puutarhaan, teidän
korkea-arvoisuutenne."




YHDEKSÄSTOISTA LUKU

Salahanke ja vastajuoni


Peppen kerkeä silmä oli havainnut Gonzagan rypistävän ja pudottavan
paperin samoin kuin hän oli pannut merkille Gonzagan hätäytyneen
ilmeen, ja hänen epäluulonsa olivat heränneet. Hän oli luonnostaan
tiedusteluhaluinen, ja kokemus oli hänelle opettanut, että sen
tietäminen, mitä ihmiset koettivat salata, oli tavallisesti juuri
kaikkein tärkeintä. Niin ollen narri, sittenkun Gonzaga oli noudattanut
Valentinan kutsua ja poistunut, tirkisteli tarkasti muurin toiselle
puolelle.

Aluksi hän ei nähnyt mitään ja aikoi pettyneenä päätellä, että Gonzagan
viskaama esine oli kadonnut suojakaivannossa kohisevaan veteen. Mutta
äkkiä hän huomasi rypistetyn paperipallon, joka oli ulkonevalla
kivellä kuohuvan virran partaalla ja jonka ihme näytti estäneen
putoamasta veteen. Tyydytyksekseen hän pani merkille, että se oli noin
kolmen metrin päässä suoraan nostosillan vieressä olevan sivuportin
alapuolella.

Salaa, sillä Peppen tapana ei ollut ottaa ihmisiä uskotuikseen, jos sen
suinkin saattoi välttää, hän hankki nuorakiepun. Laskeuduttuaan alas
ja hiljaa avattuaan sivuportin hän sitoi köyden toisen pään kiinni ja
laski toisen pään veteen äärimmäisen varovasti, jotta ei sysäisi sillä
paperia ja siten menettäisi sitä.

Varmistuttuaan taaskin, ettei häntä kukaan tarkkaillut, hän laskeutui
köyttä myöten alas, siirrellen apinan tavoin käsiään vuorotellen
ja nojaten jalkojaan karkeapintaiseen graniittimuuriin. Hieman
heiluttamalla köyttä hän sitten pääsi likemmäksi rypistettyä palloa
ja kurottautumalla niin rajusti, että oli suistumaisillaan jokeen,
hän sieppasi paperin ja vei sen hampaittensa väliin. Siirrellen
taaskin käsiään vuorotellen hän kapusi takaisin sivuportille vimmaisen
hätäisesti, sillä hän ei pelännyt ainoastaan linnan vahtisotilaiden,
vaan myöskin piirittäjäin leirissä olevien tähyilijäin mahdollisesti
huomaavan hänet. Sinne päästyään hän oli riemuissaan siitä, ettei
kukaan ollut häntä nähnyt, ja tunsi halveksumista niiden miesten
valppautta kohtaan, joiden olisi pitänyt hänet havaita.

Hiljaa suljettuaan pikku portin, lukittuaan sen ja työnnettyään kiinni
sen sekä ylä- että alareunassa olevat telkeet hän kävi vahtihuoneessa,
jonka hän tapasi tyhjänä, panemassa avaimen paikalleen, sille varattuun
naulaan. Senjälkeen hän salaperäinen kirje kädessään pinkaisi pihan
ylitse ja talouspuolelle vievän eteishuoneen lävitse eikä pysähtynyt
ennenkuin keittiössä, jossa veli Domenico paistoi sinä aamuna
teurastamansa lampaan lapaa. Nyt, piirityksen alettua, ei nimittäin
enää saatu kaloja purosta eikä jäniksiä eikä sirkkusia ympäristöltä.

Munkki sadatteli narria voimaperäisesti, kuten hänen tapansa oli
kaikissa tilaisuuksissa, sillä hän ei suinkaan ollut liian pyhä
kammotakseen lievempimuotoisia kirouksia. Mutta Peppellä ei tällä
kertaa ollut purevaa vastausta valmiina, mikä sai dominikaanin
tiedustamaan, oliko narri sairas.

Välittämättä hänestä mitään narri levitti ja silitti rypistyneen
paperin takan viereisessä sopessa. Luettuaan sen hän vihelsi ja työnsi
sen sitten eriskummaisen ihokkaansa povelle. "Mikä sinua vaivaa?" kysyi
munkki. "Mikä sinulla oli kädessäsi?"

"Munkinaivoista valmistettavan ruokalajin ohje. Perin harvinainen
herkku, jonka siihen tarvittavien ainesten niukkuus tekee kalliiksi."
Ja sen vastauksen säväytettyään Peppe katosi, jättäen munkin silmiin
häijyn ilmeen ja kielelle lausumattoman kirouksen.

Narri meni kirjeineen suoraa päätä Aquilan kreivin puheille. Luettuaan
sen Francesco kyseli häneltä tarkoin, miten se hänen tietojensa
mukaan oli joutunut Gonzagan haltuun. Muuten ne rivit eivät suinkaan
tehneet häntä levottomaksi, kuten Peppe oli odottanut, vaan näyttivät
herättävän hänessä tyydytystä ja varmuutta.

"Hän lupaa tuhat kultaflorinia", jupisi hän, "Gonzagan vapauden ja
suosion lisäksi. Enpä siis puhunut muuta kuin totta vakuuttaessani
miehille Gian Marian vain turhanpäiten uhkailevan meitä pommituksella.
Pidä tämä asia salassa, Peppe!"

"Mutta pidättehän silmällä herra Gonzagaa?" huomautti narri.

"Häntäkö? No, mutta mitä varten se olisi tarpeen? Et kai luule häntä
niin halvaksi, että tämä tarjous saattaisi hänet kiusaukseen?"

Peppe katsahti ylöspäin, ja hänen isoilla, kujeellisilla kasvoillaan
oli ovelan epäilyn ilme. "Ettekö usko hänen pyytäneen sitä?"

"Häpeä toki sellaista ajatusta! Herra Gonzaga saattaa olla
tyhjänpäiväinen luutunhypistelijä, arka pelkuri; mutta kavaltaja —! Ja
pettää monna Valentina! Ei, ei."

Mutta narri ei suinkaan rauhoittunut. Hän oli tuntenut herra Gonzagan
kauemmin, ja hänen tarkka silmänsä oli jo ammoin nähnyt, mikä keikari
oikeastaan oli miehiään. Francesco sai halveksuen sivuuttaa sen
ajatuksen, että Romeo olisi kavaltaja; Peppe vaanisi hovimiestä varjon
tavoin. Niin hän tekikin sen päivän loppuosan, pysytellen Gonzagan
läheisyydessä ikäänkuin olisi häntä hellästi rakastanut ja salavihkaa
pitäen silmällä miehen käytöstä. Hän ei kuitenkaan huomannut mitään
sellaista, mikä olisi vahvistanut hänen epäluulojaan, paitsi hovimiehen
hajamielistä juroutta.

Sinä iltana Gonzaga illallispöydässä valitti hammassärkyä ja poistui
Valentinan luvalla pöydästä ihan aterian alussa. Peppe nousi
seuratakseen häntä, mutta hänen ennätettyään ovelle tarttui hänen
luonnollinen vihamiehensä, munkki — aina innokkaana tekemään tyhjäksi
hänen aikeensa, milloin vain voi — hänen niskaansa ja viskasi hänet
muilta mutkitta takaisin huoneeseen.

"Vaivaako sinuakin hammassärky, kelvoton?" ärähti _frate_. "Jää sinä
vain tänne avukseni palvelemaan seuruetta!"

"Sallikaa minun mennä, hyvä veli Domenico!" kuiskasi narri niin
vakavasti, että munkki jätti hänen tiensä avoimeksi. Mutta nyt käski
Valentina hänen jäädä heidän seuraansa, ja niin oli hänen tilaisuutensa
mennyt.

Hän liikkui huoneessa narriksi kovin alakuloisena ja nyrpeänä, eikä
hänellä ollut pistosanoja kenellekään, sillä hänen ajatuksensa
kohdistuivat kaikki Gonzagaan ja kavallukseen, jota hän varmasti uskoi
keikarin hautovan. Mutta uskollisena Francescolle, joka istui ihan
huolettomana, ja haluamatta tehdä Valentinaa levottomaksi hän nieli
huulilleen pyrkivän varoituksen, koettaen vakuuttaa itselleen, että
hänen pelkonsa ehkä johtui liiallisista epäluuloista. Jos hän olisi
tiennyt, kuinka perusteelliset ne todella olivat, olisi hän saattanut
hillitä itseään vähemmän.

Sillä aikaa, kun hän jörösti liikkui huoneessa, auttaen veli Domenicoa
järjestelemään ruoka-astioita ja lautasia, käveli Gonzaga pohjoisella
muurilla Cappoccion vierellä, joka oli siellä vahdissa.

Hänen asiansa ei vaatinut suurta valtioviisautta, eikä Gonzaga sitä
paljoa käyttänytkään. Mutkattomasti hän lausui Cappocciolle, että
viimemainittu kumppaneineen oli sallinut Francescon liukkaan kielen
pettää heidät sinä aamuna ja etteivät Francescon heille antamat
vakuutukset ansainneet järkevän miehen harkintaa.

"Sanon teille, Cappoccio", lopetti hän, "että tänne jääminen ja tämän
toivottoman vastustuksen jatkaminen maksaa sen, että menetätte kurjat
henkenne pyövelin käsissä. Kuten näette, olen avomielinen teitä
kohtaan."

Siitä huolimatta, että se, mitä Gonzaga puhui, saattoi hyvin sopia
hänen omiin hautomiinsa ajatuksiin, Cappoccio oli luonteeltaan
epäluuloinen, ja hänen epäluulonsa kuiskivat hänelle nyt, että Gonzagaa
kannusti joku tarkoitus, jota hän ei osannut arvata.

Hän seisahtui, nojasi molemmin käsin pertuskaansa ja koetti erottaa
hovimiehen piirteitä nousevan kuun himmeässä valossa.

"Tarkoitatteko", tiedusti hän, ja hänen ääntänsä väritti se hämmästys,
jota Gonzagan omituinen puhe oli hänessä herättänyt, "että teimme
typerästi kuunnellessamme herra Francescoa ja että tekisimme
viisaammin, jos marssisimme pois Roccaleonesta?"

"Kyllä; juuri sitä tarkoitan."

"Mutta minkätähden", tiukkasi mies yhä hämmästyneempänä, "kehoitatte
_te_ meitä sellaiseen menettelyyn?"

"Sen tähden, Cappoccio", kuului uskottavalta kuulostava vastaus,
"että minut kuten teidätkin houkuteltiin tähän puuhaan salakavalilla
vääristelyillä. Samaa, mitä vakuutin Fortemanille ja minkä perusteella
hän pestasi teidät palvelukseensa, oli vakuutettu minullekin. En
suostunut sellaiseen kuolemaan kuin se on, joka täällä meitä odottaa,
ja myönnän teille suoraan, ettei se minua miellytä."

"Alan ymmärtää", jupisi Cappoccio, huojuttaen viisaan näköisesti
päätänsä, ja hänen sävynsä ja esiintymisensä olivat ovelan röyhkeät.
"Kun lähdemme Roccaleonesta, tulette te mukaamme."

Gonzaga nyökkäsi.

"Mutta minkä tähden ette puhu kaikesta tästä Fortemanille?" tiedusti
Cappoccio, yhäti epäillen.

"Fortemanille!" kertasi Gonzaga. "Hitto vieköön, en puhukaan! Se mies
on tuon hyväpuheisen Francesco-veijarin lumoissa. Hän ei suinkaan ole
suuttunut siltä miekkoselta saamastaan kohtelusta, vaan seuraa häntä ja
tottelee hänen jokaista sanaansa, mokomakin raukkamainen koira."

Taaskin Cappoccio koetti tarkastaa Gonzagan kasvoja, mutta valaistus
oli hämärä.

"Oletteko minua kohtaan vilpitön?" kysyi hän. "Vai piileekö joku
syvempi tarkoitus sen toivomuksenne takana, että kapinoisimme neitiä
vastaan?"

"Hyvä ystävä", vastasi Gonzaga, "odottakaa vain siihen saakka, kunnes
Gian Marian airut tulee saamaan vastausta huomenaamulla. Silloin
kuulette uudelleen, mitä ehtoja teille tarjotaan pelastaaksenne
henkenne. Mutta kun kuulette teitä uhattavan hirttonuoralla ja
teilausrattaalla, miettikää, mitä menettelyä teidän olisi viisainta
noudattaa! Kysytte, mikä tarkoitus minua kannustaa. Olen jo ilmoittanut
teille — sillä olen teitä kohtaan avoin kuin kirkas päivä — että minua
innostaa tarkoitus pelastaa oma kaulani. Eikö siinä ole tarkoitusta
kylliksi?"

Sellaisen ymmärtämyksen nauru, joka olisi saanut paremman miehen
tulistumaan harmista, oli hänen saamansa vastaus.

"Niin, kyllä; siinä on enemmän kuin kylliksi. Huomenna siis kumppanini
ja minä marssimme pois Roccaleonesta. Luottakaa siihen!"

"Mutta älkää te uskoko minun sanaani! Odottakaa, kunnes airut tulee
taaskin! Älkää tehkö mitään, ennenkuin olette kuulleet hänen tuomansa
ehdot!"

"Emme toki, varmasti emme."

"Älkääkä ilmaisko kumppaneillenne, että tämä ehdotus on lähtöisin
minulta!"

"En, en. Pidän sen salassa", lupasi lurjus, nauraen loukkaavasti, nosti
pertuskan olalleen ja lähti jälleen astelemaan vahtipaikallaan.

Gonzaga meni makuulle. Hänen mielessään riehui raju riemu, koska hän
oli niin taidokkaasti suunnitellut Valentinan turmion, mutta hän ei
halunnut enää sinä iltana joutua neidon seuraan.

Mutta kun airut seuraavana aamuna taaskin töräytti torveaan linnan
muurien juurella, oli Gonzaga mukana monna Valentinaa saattavassa
pienessä ryhmässä. Aquilan kreivi oli valvomassa työtä, johon hän oli
määrännyt kymmenkunta miestä. Hyvin touhuisesti ja niin meluisesti
kuin mahdollista — millä Francescon tarkoitus oli vaikuttaa airueen —
he vierittivät esille neljä pientä ja kolme isompikaliberista tykkiä
ja sijoittivat ne niin, että ne näyttivät uhkaavilta muurinharjan
pykälissä.

Tarkkaillessaan ja ohjaillessaan miesten puuhaa hän piti korvansa
avoinna, kuunnellen airuen sanomaa, ja kuuli viimemainitun uudelleen
sanelevan varusväelle tarjotut antautumisehdot sekä sen uhkauksen,
että jokainen linnan muureilla oleva mies hirtettäisiin, jos he
pakottaisivat herttuan nujertamaan heidät asevoimalla. Hän lopetti
tiedotuksensa ilmoittamalla Gian Marian äärimmäisessä lempeydessään
myöntävän heille vielä puoli tuntia miettimisaikaa, jonka kuluessa
he saisivat päättää menettelystään. Jos he sen ajan loputtua vielä
olisivat uppiniskaisia, alkaisi pommitus. Sellaisen sanoman oli
Gonzaga uudessa, nuolen viemässä kirjeessään kehoittanut Gian Mariaa
lähettämään.

Vastaamaan astui Francesco. Hän oli ollut kumartuneena tykin ylitse
ikäänkuin varmistuakseen sen tähtäyksen tarkkuudesta, ja oikaistessaan
vartalonsa suoraksi hän ilmoitti olevansa tyytyväinen niin kovalla
äänellä, että airut sen kuuli. Sitten hän eteni Valentinan vierelle
eikä seisoessaan ja vastatessaan airuelle lainkaan huomannut, että
sotilaat hiljaa poistuivat muurilta.

"Kertokaa hänen korkeudelleen Babbianon herttualle", vastasi hän,
"että hän muistuttaa meistä sadun poikaa, joka liian usein huusi:
'Susi!' Kertokaa hänelle, etteivät hänen uhkauksensa tehoa tämän linnan
varusväkeen sen enempää kuin hänen lupauksensakaan. Jos hän tosiaankin
aikoo pommittaa meitä, alkakoon hän viipymättä! Olemme valmiit siltä
varalta, kuten näette. Kenties hän ei otaksunut meillä olevan tykkejä;
mutta tuossa niitä on. Nuo tykit on tähdätty hänen leiriään kohti,
ja ensimmäinen hänen tänne ampumansa laukaus on sellaisen vastauksen
merkki, jollaista hän ei ole uneksinutkaan. Kertokaa hänelle myöskin,
että emme odota armoa emmekä sitä anna. Emme halua verenvuodatusta,
mutta jos hän pakottaa meidät siihen toteuttamalla aikeensa käyttää
tykkejä, ovat seuraukset hänen vastuullaan. Viekää hänelle se vastaus
ja ilmoittakaa hänelle, ettei hänen enää pidä lähettää teitä hokemaan
tyhjiä uhkauksia!"

Airut kumarsi hevosensa pään ylitse. Vastauksen röyhkeä, kylmän käskevä
sävy teki hänet mykäksi hämmästyksestä. Häntä kummastutti myöskin se,
että Roccaleone oli varustettu tykeillä, kuten hän oli omin silmin
nähnyt sen olevan. Että ne tykit olivat tyhjiä, sitä hän ei aavistanut
eikä sitä aavistanut Gian Mariakaan kuultuaan siitä tiedon, joka
vimmastutti häntä ja olisi häntä pelästyttänyt, jollei hän olisi
luottanut kapinaan, jonka Gonzaga oli sitoutunut nostattamaan.

Airuen lähtiessä ratsastamaan tiehensä pääsi kreivin takana seisovalta
Fortemanilta juro naurahdus.

Valentina kääntyi Francescon puoleen, ja hänen silmistään säihkyi
ihailua ja verratonta hellyyttä.

"Oi, mitä olisinkaan tehnyt ilman teitä, herra Francesco!" huudahti hän
ainakin kahdennenkymmenennen kerran kreivin saapumisen jälkeen. "Minua
vapisuttaa, kun ajattelen, miten kaikki olisi käynyt, jolleivät teidän
älynne ja kuntonne olisi olleet apunani." Hän ei lainkaan huomannut
Gonzagan kauniilla kasvoilla väreilevää pahansuovaa hymyä. "Mistä
löysitte ruutia!" tiedusti hän viattomasti, sillä hänen aivonsa eivät
vielä olleet käsittäneet sitä tilanteen huumoria, joka oli houkutellut
naurun Fortemanilta.

"En olekaan sitä löytänyt", vastasi Francesco, hymyillen kypärinsä
varjosta. "Uhkaukseni" — hän heilautti kättänsä peloittavaan
tykkiriviin päin — "ovat yhtä turhanpäiväiset kuin Gian Mariankin.
Luulen kuitenkin niiden tehoavan häneen paremmin kuin hänen uhkauksensa
tehoavat meihin. Vastaan siitä, madonna, että ne säikyttävät hänet
luopumaan meitä pommittamasta — jos hän on sitä milloinkaan aikonut.
Siispä menkäämme syömään aamiaista hilpein mielin!"

"Ovatko nuo tykit tyhjiä?" huohotti Valentina. "Ja te saatoitte puhua
niin rohkeasti ja uhkailla niin uhmaavasti!"

Hänen kasvoilleen levisi iloinen ilme, ja hilpeys työnsi syrjään
levottomuuden, joka oli pyrkinyt pilkistämään hänen silmistään
silloinkin, kun hän ylisti Francescoa.

"Kas niin!" huudahti kreivi riemuisesti. "Te hymyilette nyt, madonna.
Eikä teillä olekaan syytä muuhun. Lähdemmekö alas. Nämä varhaiset
aamupuuhat ovat antaneet minulle susimaisen nälän."

Neito kääntyi lähtemään hänen kanssansa, mutta samassa syöksyi
portaita myöten linnanpihalta Peppe, jonka pöllömäisillä kasvoilla oli
huolestunut ilme.

"Madonna!" ähkäisi hän hengästyneenä. "Herra Francesco. Miehet —
Cappoccio — Hän pitää heille kiihoituspuhetta. Hän — yllyttää heitä
kavallukseen."

Näin hän sai ähkyen kerrotuksi sanomansa, joka pyyhkäisi hilpeyden
taaskin pois Valentinan silmistä ja muutti hänen kasvonsa hyvin
kalpeiksi. Vaikka neito olikin voimakas ja rohkea, tunsi hän aistiensa
pettävän näin äkkiä heilahtaessaan luottavasta varmuudesta pelkoon.
Oliko kaikki tosiaankin lopussa juuri sillä hetkellä, jolloin toivo oli
kohonnut korkeimmilleen?

"Olette heikko, madonna; nojatkaa minuun!" Puhuja oli Gonzaga. Mutta
Valentina ei tajunnut mitään muuta kuin sen, että ne sanat oli
lausuttu. Hän näki käsivartta ojennettavan ja tarttui siihen. Sitten
hän kiskoi Gonzagan muassaan muurin reunalle, josta linnanpiha näkyi,
jotta hän omin silmin saisi katsoa, mitä oli tekeillä.

Hän kuuli kirouksen — voimaperäisen, kiukkuisen kirouksen — kirpoavan
Francescon huulilta, ja sitä seurasi komennus, terävä ja repäisevä.

"Tuonne asevarastoon, Peppe! Nouda minulle kahden käden miekka —
vankin, minkä löydät! Ercole, tulkaa mukaan. Gonzaga — ei, teidän on
paras jäädä tänne. Hoivatkaa monna Valentinaa!"

Nyt hän astui neidon vierelle ja tarkasti nopeasti myrskyisen
kohtauksen täyttämää linnanpihaa, jossa Cappoccio yhä puhui sotilaille.
Francescon nähdessään miehet päästivät hurjan kiljaisun, muistuttaen
koiralaumaa, joka on saanut näkyviinsä ajetun otuksen.

"Portille!" kiljuttiin. "Nostosilta alas! Me hyväksymme Gian Marian
ehdot. Me emme tahdo kuolla rottien tavoin."

"Jumaliste, te kuolette, jos minä niin tahdon!" ärisi Francesco
yhteenpurtujen hampaittensa välitse. Kääntäen sitten päätänsä kuumeisen
maltittomasti hän luikkasi: "Peppe, etkö jo tuo sitä miekkaa?"

Samassa tuli narri muurille, horjuen ison, kaksiteräisen, kahden käden
käytettävän, kädensuojuksilla varustetun, kärjestä nuppiin mitattuna
lähes kahden metrin mittaisen miekan painosta. Francesco otti sen
häneltä, kumartui ja kuiskasi nopeasti määräyksen Peppinon korvaan.

"... lippaassa, joka on huoneeni pöydällä", kuuli Gonzaga hänen
supattavan. "Mene nyt ja tuo se minulle tuonne pihalle! Kiiruhda,
Peppe!"

Kyssäselän silmissä välähti ymmärtämyksen ilme, ja hänen poistuessaan
juoksujalkaa Francesco heilautti valtavan miekan olalleen, ikäänkuin
se olisi ollut vain höyhenenpainoinen. Samassa laski Valentina kätensä
hänen kyynärvartensa teräksiselle suojukselle.

"Mitä aiotte tehdä?" tiedusti hän kuiskaten silmät laajentuneina
levottomuudesta.

"Tukahduttaa tuon roskajoukon kavallushankkeen", vastasi kreivi
lyhyesti. "Jääkää te tänne, madonna! Fortemani ja minä rauhoitamme —
tai tuhoamme heidät." Ja hän sanoi sen niin tuimasti, että Gonzaga
uskoi hänen siihen pystyvän.

"Mutta tehän olette mieletön!" tuskaili neito, ja hänen silmiensä ilme
kävi entistä pelokkaammaksi. "Mitä te mahdatte kahdellekymmenelle?"

"Mitä Jumala näkee hyväksi", vakuutti toinen ja työnsi sekunnin ajaksi
raivon pois sydämestään voidakseen hymyillä rauhoittavasti.

"Mutta teidät tapetaan!" parahti Valentina. "Oi, älkää menkö, älkää
menkö! Tehkööt he mielensä mukaan, herra Francesco! Vallatkoon Gian
Maria linnan! En välitä mistään, kunhan te vain ette mene."

Hänen äänensä, joka kertoi sillä hetkellä kaikki muut tunteet —
jopa Gian Marian kammonkin — syrjäyttäneestä, Francescon kohtalon
herättämästä suloisesta levottomuudesta, pani kreivin veren kiertämään
kiivaasti kuin haltioitumisen tilassa. Soturin valtasi hurja kaipaus
siepata neito syliinsä — tämä neito, joka tähän saakka oli ollut
niin uljas ja jota nyt ainoastaan häntä uhkaava vaara järkytti.
Hänen olemuksensa jokainen solu kiihoitti häntä painamaan Valentinan
rintaansa vasten ja valamaan rohkeutta ja lohdutusta hänen korvaansa.
Hän oli pyörtymäisillään halusta suudella noita helliä silmiä, jotka
olivat suunnatut häneen ja joista uhkui säälittävää rukoilua, ettei
hän panisi henkeänsä vaaraan. Mutta hän tukahdutti sen kaiken ja vain
hymyili, vaikkakin hyvin hellästi.

"Olkaa rohkea, madonna, ja luottakaa minuun vähän! Olenko tähän
mennessä vielä pettänyt luottamustanne? Tarvitseeko teidän siis pelätä,
että petän sen nyt?"

Senjälkeen Valentina näytti rohkaistuvan. Ne sanat herättivät uudelleen
hänen luottamuksensa toisen loistavaan voimaan.

"Me nauramme kaikelle tälle aamiaispöydässä", huudahti kreivi.
"Tulkaa, Ercole!" Ja enempää vitkastelematta hän juoksi portaita alas
hämmästyttävän ketterästi niin raskasasuiseksi mieheksi.

He eivät ehtineetkään liian aikaisin. Kun he saapuivat pihalle,
syöksyivät sotilaat portille äänet kareina ja uhkaavina. Miehistä
uhkui varmuutta. Ei koko helvetti, arvelivat he, olisi jaksanut estää
heitä, mutta kun he näkivät tuon kookkaan, enkelin tavoin välkkyvän,
kiiltävään teräsasuun puetun olennon, jonka olalla oli pitkä miekka,
näytti heidän rajuutensa kuitenkin jonkun verran laimenevan.

He etenivät kuitenkin Cappoccion äänen luikkaillessa rohkaisevasti.
He olivat jo melkein tuon pitkän miekan ulottuvissa, kun se
äkkiä välähtäen heilahti Francescon olalta ja piirsi huikaisevan
valovälähdyksen tapaisen puoliympyrän heidän silmiensä edessä. Se
kiersi hänen päänsä ympäri ja taaskin heidän eteensä Francescon
käsitellessä sitä, ikäänkuin se olisi ollut raippa, ja pakotti
heidät äänettöminä seisahtumaan. Hän vei sen jälleen, olalleen ja
valppaana odottaen ensimmäistä liikahdusta, veri tulistuneena,
valmiina surmaamaan miehen tai kaksi, jos esimerkin näyttäminen kävisi
välttämättömäksi, hän puhui heille.

"Näette, mikä teitä odottaa, jos itsepintaisesti yritätte tällaista",
lausui hän vaarallisen tyynesti. "Ettekö ollenkaan häpeä, te
raukkamaiset elukat! Olette kylläkin suurisuisia, kun on kysymyksessä
sen henkilön kavaltaminen, joka maksaa teille palkan; mutta siihen
näyttää uljuutenne loppuvan."

Nyt hän puhui heille purevia sanoja. Hän toisti ne perustelut, joita
hän edellisenä päivänä oli käyttänyt tukahduttaakseen Cappoccion
kapinahengen. Hän vakuutti, että Gian Maria uhkasi enemmän kuin pystyi
tekemään ja siispä ehkä myöskin enemmän kuin täyttäisi, jos he olisivat
kyllin hupsuja antautuakseen hänen valtaansa. Turva, huomautti hän, oli
siis täällä, näiden muurien takana. Piiritystä ei voinut kestää kauan.
Heillä oli vankka liittolainen Caesar Borgiassa, joka sillä hetkellä
oli marssimassa Babbianoa kohti, joten Gian Marian oli laittauduttava
kotiinsa ennen pitkää. Heidän palkkansa oli hyvä, muistutti hän, ja jos
piiritys pian lakkautettaisiin, palkittaisiin heidät hyvin.

"Gian Maria uhkaa hirttää teidät valloitettuaan Roccaleonen. Mutta
luuletteko, että hänen sallittaisiin toteuttaa niin epäinhimillistä
uhkausta, vaikka hän linnan valloittaisikin? Te olette sittenkin
palkkasotureita Monna Valentinan palveluksessa, ja häntä ja hänen
päälliköltään täytyy pitää syypäinä kaikkeen. Olemme Urbinossa
emmekä Babbianossa, eikä Gian Maria ole täällä isäntä. Luuletteko,
että ylevä ja jalomielinen Guidobaldo sallisi hirttää teidät? Onko
teillä niin kehnot luulot herttuastanne? Te hupsut! Te olette yhtä
turvassa väkivallalta kuin nuo tuolla parvekkeella seisovat naiset.
Sillä Guidobaldo ei ajattelisi vahingoittaa teitä sen enempää kuin
hän sallisi heitä vahingoitettavan. Jos kenet hirtetään, niin minut
ja kenties herra Gonzaga, joka teidät pestasi. Mutta puhunko minä
sellaista, että luopuisin aseista? Minkä arvelette minua täällä
pidättävän? Innostuksen — ihan samoin kuin innostus pidättää teitäkin
— ja jos minusta kannattaa uskaltaa, niin minkä tähden ei teidänkin
kannattaisi? Oletteko niin kesyjä ja niin heikkosieluisia, että
uhkaus teidät masentaa? Haluatteko tulla sananparreksi Italiassa
ja tahdotteko, että raukkamaisuudesta puhuttaessa sanottaisiin:
'Pelkurimainen kuin monna Valentinan varusväki'?"

Tähän suuntaan hän haasteli heille, milloin suomien heitä ankaran
halveksivasti, milloin mairitellen heitä vakuutuksillaan ja lietsoen
uudelleen luottamusta heidän horjuvaan mieleensä. Tämä antoi myöhemmin
aiheen sankarirunoon, jota laulettiin Kalabriasta Piemontiin saakka ja
jossa kuvailtiin, kuinka tämä uljas ritari sanoillaan, tahdonvoimallaan
ja valtavalla olemuksellaan masensi ja hillitsi kapinoitsevien
palkkasoturien meluisen lauman.

Ja ylhäältä muurilta tarkkaili häntä Valentina silmät säihkyen
kyynelistä, jotka eivät olleet kihonneet murheesta eivätkä pelostakaan,
sillä hän tiesi, että Francescon täytyi suoriutua voittajana. Miten
voisi muutoin käydä niin pelottomalle miehelle?

Niin neito nyt ajatteli. Mutta Francescon lähtöhetkellä oli pelko
jäytänyt hänen sydäntään, ja nähdessään soturin seisahtuvan miesjoukon
eteen oli hän puolittain huumaantuneena kääntynyt pyytämään, ettei
Gonzaga enää viipyisi hänen luonansa, vaan menisi voimiensa mukaan
auttamaan tuota uljasta ritaria, joka niin kipeästi sitä kaipasi.
Mutta Gonzagan kasvoille oli levinnyt hymy, yhtä kalpea kuin
tammikuinen auringonpaiste, ja hänen pehmeiden sinisten silmiensä
katse oli kovettunut. Nyt häntä ei pitänyt heikkous paikallaan,
kaukana vaarallisesta melskeestä, sillä hän tunsi, että vaikka hänellä
olisi ollut Herkuleen voimat ja Akilleen rohkeus, hän ei olisi sillä
hetkellä hievahtanut askeltakaan Francescon avuksi. Ja sen hän sanoikin
Valentinalle.

"Minkä tähden sen tekisin, madonna?" vastasi hän kylmästi. "Minkä
tähden nostaisin kättäni auttaakseni sitä miestä, jota pidätte minua
parempana? Minkä tähden paljastaisin miekkani puolustaakseni tätä
linnoitusta?"

Neito katsahti häneen huolestuneesti. "Mitä te puhutte, hyvä Gonzaga?"

"Niin — hyvä Gonzaga!" ivasi keikari katkerasti. "Sylikoiranne,
luutunnäppäilijänne, mutta ei kyllin kunnollinen mies linnanne
päälliköksi, ei kyllin kunnollinen mies ansaitakseen hellempää ajatusta
kuin Peppe tai koiranne saavat osakseen. Minä saan panna vaaraan
kaulani pelastaakseni teidät, tuodakseni teidät tänne turvaan Gian
Marian ahdisteluilta, mutta sitten minut viskataan syrjään sellaisen
miehen tähden, joka sattuu paremmin tuntemaan tätä karkeata sota-alaa.
Viskatkaa minut syrjään, jos haluatte", jatkoi hän yhä katkerammin,
"mutta sen tehtyänne älkää enää pyytäkö minua palvelemaan teitä!
Kamppailkoon herra Francesco taistelunsa —"

"St, Gonzaga!" keskeytti tyttö. "Älkää häiritkö, että kuulen, mitä hän
sanoo!"

Varoittajan sävy ilmaisi hovimiehelle, että hänen sanansa olivat
häipyneet aamu-ilmaan. Syventyneenä alhaalla tapahtuvaan kohtaukseen
Valentina ei ollut edes kuunnellut hänen katkeraa sanatulvaansa. Nyt
Francesco nimittäin käyttäytyi kummallisesti. Narri oli palannut
asialta, jolle hänet oli lähetetty, ja Francesco kutsui hänet luokseen.
Laskettuaan miekan olaltaan hän otti Peppen kädestä paperin.

Pakahtumaisillaan harmista sen tähden, ettei häntä oltu kuunneltu,
Gonzaga seisoi paikallaan, pureksien huuliaan, kun taas Valentina
kurottautui eteenpäin erottaakseen Francescon sanat.

"Tässä on minulla todistus siitä", huusi hän, "mitä olen teille
puhunut, todistus siitä, kuinka vähän Gian Maria on valmistautunut
toteuttamaan uhkaustaan ja pommittamaan meitä tykeillä. Tuo
Cappoccio-miekkonen on johtanut teidät harhaan puheillaan. Ja te,
moiset lampaat, antaudutte hänen ilkeän kielensä ohjattaviksi.
Kuunnelkaa nyt, millaisia lahjuksia Gian Maria tarjoaa eräälle näiden
muurien sisällä olevalle miehelle, jos viimemainittu keksisi keinon
luovuttaakseen Roccaleonen hänen käsiinsä." Ja lamaannuksekseen ja
tyrmistyksekseen Gonzaga kuuli Francescon lukevan sen kirjeen, jonka
Gian Maria oli lähettänyt vastaukseksi hänen linnoituksen kavaltamista
koskevaan ehdotukseensa. Hän kalpeni pelosta ja nojasi matalaan muuriin
hillitäkseen hänet vallannutta, kielevää vapisemista. Sitten kantautui
hänen korviinsa Francescon ääni, halveksiva ja varma. "Kysyn teiltä,
hyvät ystävät, olisiko hänen korkeutensa Babbianon herttua taipuvainen
maksamaan tuhat kultaflorinia, jos hän luulisi pommittamalla saavansa
murretuksi tien Roccaleoneen? Tämä kirje on kirjoitettu eilen.
Senjälkeen olemme itse komeasti näyttäneet tykkejä; ja jollei hän
eilen rohjennut ampua, niin arveletteko hänen tänään uskaltavan? Mutta
kas tässä, katsokaa varmuuden vuoksi itse, jos joukossanne on joku
lukutaitoinen!"

Hän ojensi kirjettä heitä kohti. Cappoccio otti sen, huusi muuatta
Aventanoa ja ojensi vuorostaan kirjeen hänelle. Tämä Aventano, joka oli
osittain kasvatettu kirkon palvelukseen, mutta oli harhautunut tästä
ylevästä päämäärästä, astui nyt esille ja otti kirjeen. Hän tarkasti
sitä, luki sen ääneen ja vakuutti sen olevan väärentämättömän. "Kenelle
se on osoitettu?" tiedusti Cappoccio. "Ei, ei!" kielsi Francesco.
"Miksi se olisi tarpeen?"

"Antaa tulla!" vastasi Cappoccio miltei rajusti. "Jos mielitte meidän
jäävän Roccaleoneen, niin antaa tulla! Aventano, ilmoitahan!"

"Herra Romeo Gonzagalle", luki nuorukainen ihmetellen.

Cappoccion silmiin tuikahti niin ilkeä välke, että Francesco vei
vapaan kätensä olaltaan laskemansa miekan kahvaan. Mutta Cappoccio
vain katsoi Gonzagaan päin ja virnisti pahansuovasti. Hänen hitaaseen
älyynsä oli tunkeutunut se oivallus, että hän oli ollut sellaisen
Juudaksen välineenä, joka yritti myydä linnan tuhannesta florinista.
Sen kauemmaksi Cappoccio ei nähnyt; eikä hän ollut kovin pahastunut, ja
hänen virnistyksensä oli pikemmin pilkallinen kuin kiukkuinen. Häntä
eivät painaneet ylevät kunniankäsitteet, joiden nojalla hän olisi
nähnyt tässä Gonzagan teossa mitään muuta kuin sellaisen juonittelijan
tempun, jonka tyhjäksitekeminen on aina hupaista. Ja muista, jotka
eivät aavistaneet, mitä Cappoccion mielessä liikkui, hän menetteli
tuiki kummallisesti. Oltuaan äsken kavalluksen ja kapinan alkuunpanija
hän nyt korotti äänensä tiukasti puoltaakseen uskollisuutta. Hän
yhtyi kaikkeen, mitä herra Francesco oli sanonut, ja sijoittui omasta
kohdastaan herra Francescon puolelle puolustamaan porttia kaikkia niitä
kavaltajia vastaan, jotka mahdollisesti koettaisivat avata sen Gian
Maria Sforzalle.

Hänen luopumisensa kapinasta oli koko kapinan hylkäämisen merkkinä,
ja vielä yksi seikka, joka sopivalla hetkellä sattuneena voimakkaasti
vaikutti Francescon eduksi, oli se, että puolituntinen armonaika oli
nyt kulunut, mutta Gian Marian tykit pysyivät äänettöminä. Nauraen
hän kiinnitti miesten huomiota siihen ja kehoitti heitä hajaantumaan
rauhassa, lisäten vielä sen uuden vakuutuksen, etteivät ne tykit
paukkuisi sinä päivänä, eivät seuraavana eivätkä milloinkaan.

Francescon ja — kenties vielä suuremmassa määrin — hänen odottamattoman
liittolaisensa Cappoccion nujertamina sotilaat hiipivät häpeissään
nauttimaan ruokaa ja juomaa, joita hän käski heidän pyytää veli
Domenicolta.




KAHDESKYMMENES LUKU

Rakastuneet


"Miten se kirje joutui käsiinne?" kysyi Valentina Gonzagalta, kun he
pian senjälkeen seisoivat linnanpihalla, jonne hän oli hovimiehen
seuraamana laskeutunut.

"Kiedottuna kaaripyssyn nuolen ympärille, joka putosi vallituksille
eilen ollessani siellä yksin kävelemässä", vastasi Gonzaga kylmästi.

Hän oli siihen mennessä saanut takaisin malttinsa. Hän oivalsi
olevansa hengenvaarassa, ja juuri hänet vallannut pelko tuntui, niin
kummalliselta kuin se kuulostaakin, antaneen hänelle voimia esittää
osansa.

Valentina silmäili häntä katseessaan hieman epäluuloinen ilme. Mutta
Francescon selkeillä kasvoilla ei näkynyt epäluulon varjoakaan. Hänen
silmänsä melkein hymyilivät, kun hän tiedusti Gonzagalta:

"Minkä tähden ette tuonut sitä monna Valentinalle?" Hovimiehen poskille
lehahti puna. Hän kohautti olkapäitään kärsimättömästi ja vastasi
kiukun tukahduttaessa hänen ääntänsä.

"Teistä, herra, joka tunnutte syntyneen leirissä ja kasvaneen
vahtihuoneissa, ei Gian Marian minulle valmistama loukkaus liene
koko laajuudessaan selvä. Kenties te ette tajua, että sen kirjeen
koskettaminenkin tahrasi käsiäni; minua hävetti sanomattomasti
ajatellessani, että tuo herttua älliö piti minua sopivana maalina
sellaiselle nuolelle. Olisi senvuoksi turhaa koettaa saada teitä
käsittämään, kuinka mahdoton minun oli alistua siihen lisähäpeään, että
joku toinen näkisi tämän herjauksen, jota en kyennyt kostamaan. Tein,
hyvä herra, sille kirjeelle ainoan mahdollisen tempun. Rypistin sen
kädessäni ja viskasin sen luotani aivan samoin kuin koetin viskata sen
sisällön pois mielestäni. Mutta valppaat urkkijanne, herra Francesco,
toivat sen teille, ja joskin häpeääni on näytelty noille räyhääville
sotilaille, on se ainakin täyttänyt sen tarkoituksen, että on
pelastanut monna Valentinan. Sitä varten olisin tarpeen tullen valmis
loukkaamaan muutakin kuin ylpeyttäni, joka pakotti minut pysymään vaiti
tästä sanomasta."

Hän puhui niin vilpittömän kiivaasti, että se tehosi sekä Francescoon
että Valentinaan, ja viimemainitun silmissä oli lempeämpi ilme hänen
nyt katsellessaan Gonzagaa — tätä Gonzaga-parkaa, jolle hän, sen hän
tunsi, oli tehnyt karkeata vääryyttä ajatuksissaan. Francesco, aina
hyväntahtoinen, piti hänen kiihkeätä lausuntoaan oivallisena.

"Herra Gonzaga, ymmärrän arastelunne. Teette minua kohtaan väärin
arvellessanne, etten niitä käsittäisi."

Hän nielaisi huomautuksen, jonka hän oli lausumaisillaan uudelleen,
nimittäin sen, että Gonzaga olisi siitä huolimatta tehnyt viisaammin,
jos olisi heti näyttänyt sen kirjeen Valentinalle. Sensijaan hän työnsi
koko asian nauraen sivuun ja ehdotti, että he nauttisivat aamiaista,
niin pian kuin hän olisi riisunut haarniskansa.

Hän lähti riisuutumaan, samalla kun Valentina suuntasi askeleensa
ruokasaliin seurassaan Gonzaga, jolle hän nyt koetti korjata
epäluulojaan melkein liiallisen ystävällisellä käytöksellä. Mutta
eräs henkilö pysyi kylmänä Gonzagan kirjejutussa lausumista,
korkeasointuisista sanoista huolimatta. Se oli Peppe, tämä narreista
viisain. Hän riensi Francescon jälkeen, ja ritarin riisuessa
aseistustaan hän toi julki epäluulonsa. Mutta kärsimättömästi Francesco
ajoi hänet ulos, ja Peppe lähti murhemielellä ja vannoen, että narrin
viisaus oli totisesti parempi kuin viisaiden narrimaisuus.

Koko sinä päivänä Gonzaga tuskin hievahti pois Valentinan kupeelta.
Hän keskusteli aamupäivällä neidon kanssa laajasti runous- ja
sivistyskysymyksistä, mielien sillä tavoin näyttää, kuinka
suunnattomasti hän henkisesti oli rehentelevän Francescon yläpuolella.
Illalla, päivän kuumuuden jäähdyttyä ja saman herra Francescon
mentyä muureille järjestämään joitakuita puolustustoimenpiteitä,
Gonzaga oli keilasilla Valentinan ja hänen hovinaistensa kanssa — kun
viimemainitutkin olivat tointuneet siitä pakokauhusta, joka heitä
aikaisemmin oli raastanut.

Sinä aamuna oli Gonzaga ollut ahtaalla nähdessään suunnitelmiensa
romahtavan. Sinä iltana, vietettyään päivän Valentinan seurassa —
ja neidon oltua hänelle niin herttainen ja ystävällinen — alkoi hän
taaskin rohkaistua, ja hänen lennokas mielensä kuiski hänen sieluunsa
toivoa, että sittenkin saattoi kaikki käydä niinkuin hän oli alunpitäen
aikonut, jos hän vain käyttelisi korttejaan taitavasti eikä turmelisi
mahdollisuuksiaan liiallisella hätäilyllä, joka oli kerran ollut
saattaa hänet häviöön. Hänen aikomustaan lujitti samana iltana Gian
Marialta saapunut sanoma; herttua oli siihen mennessä alkanut varmasti
uskoa, että Gonzagan suunnitelma oli rauennut tyhjiin. Hän ilmoitti,
ettei hän halunnut aiheuttaa monna Valentinan linnanpäälliköksi itseään
nimittävän häikäilemättömän hullun uhkaamaa verenvuodatusta, vaan
lykkäsi tuonnemmaksi pommituksen, toivoen nälän sillä välin muokkaavan
kapinallisen varusväen mielialaa alistuvammaksi.

Francesco luki tämän sanoman madonnan sotilaille, jotka ottivat
sen vastaan riemukkaasti. Heidän luottamuksensa Francescoon
kasvoi satakertaiseksi heidän saatuaan tämän todistuksen hänen
kaukonäköisyytensä tarkkuudesta. Illallispöydässä oli niin ollen hilpeä
seurue, ja hilpein kaikista oli herra Gonzaga, jonka yllä oli perin
komea, purppuranvärinen silkkipuku niin suurimerkityksisen tilaisuuden
kunniaksi.

Francesco nousi ensimmäisenä pöydästä, pyytäen monna Valentinalta lupaa
mennä suorittamaan jotakin tehtävää, joka vaati hänen läsnäoloaan
muureilla. Neito salli hänen mennä ja istui senjälkeen miettivänä, ei
välittänyt Romeon kevyestä pakinasta eikä myöskään Petrarcan sonetista,
jonka hovimies pian lauloi seurueelle. Hänen ajatuksensa kieppuivat
kaikki pöydästä poistuneen miehen ympärillä. Hän oli tuskin virkkanut
sanaakaan Francescolle sen huumeisen hetken jälkeen, jolloin he olivat
muurilla katsoneet toistensa silmiin ja nähneet salaisuuden, jota
kumpikin piilotti toiselta. Minkä tähden ei Francesco ollut tullut
hänen luoksensa? kysyi hän itseltään. Ja sitten hän muisti, kuinka
Gonzaga oli koko päivän ollut takertuneena hänen vierelleen, ja oivalsi
myöskin, että juuri hän äkkiä omituisen ujoksi käyneenä oli kaihtanut
Francescon seuraa.

Mutta kainoutta voimakkaampi oli nyt hänen halunsa olla lähellä
Francescoa ja kuulla hänen ääntänsä, nähdä Francescon taaskin katsovan
häneen, kuten hän oli katsonut sinä aamuna, kun hän, Valentina,
peloissaan hänen tähtensä oli koettanut estää häntä vastustamasta
sotilaiden raukkamaista mielihalua. Iältään kypsynyt tai kokemuksiltaan
kypsyneempi nainen olisi varronnut, kunnes mies olisi tullut hänen
luoksensa. Mutta herttaisessa luonnollisuudessaan Valentina ei
milloinkaan etsinyt verukkeita eikä viivyttelyjuonia. Hän nousi hiljaa
pöydästä ennen Gonzagan laulun päättymistä ja pujahti yhtä hiljaa pois
huoneesta.

Oli kaunis ilta; ilma oli täynnä hedelmällisen maan keväistä tuoksua,
ja syvän sininen taivas muistutti välkkyvää, tahdikasta kupukattoa,
jonka vaaleahkossa osassa heloitti puoliympyrän muotoinen, kasvava
kuu. Samanlainen oli kuu ollut silloin, muisti hän, kun hän oli sitä
katsellut ajatellessaan Francescoa heidän Acquaspartassa tapahtuneen,
lyhyen kohtauksensa jälkeisenä iltana. Hän oli saapunut pohjoiselle
muurille, jonne Francesco oli ilmoittanut tehtäviensä häntä kutsuneen,
ja tuolla hän näki miehen — ainoan muurillaolijan — nojaamassa
hammasharjaiseen rintasuojukseen ja silmäilemässä Gian Marian leirin
valoja. Mies oli paljain päin, ja hänen hiuksissaan kimaltelevasta
kultaisesta verkosta Valentina tunsi hänet. Hiljaa tyttö hiipi hänen
taaksensa.

"Haaveilemmeko täällä, herra Francesco?" kysyi hän ehdittyään hänen
vierelleen, ja hänen sanoissaan soinnahti nauru.

Ritari pyörähti ympäri kuullessaan hänen äänensä ja alkoi sitten hänkin
nauraa hiljaa ja iloisesti.

"Tämä on haaveellinen ilta, ja tosiaankin minä haaveilin. Mutta te
hajoititte unelmani."

"Te pahoitatte mieltäni", moitti tyttö. "Varmastikin ne nimittäin
olivat mieluisia, koska te päästäksenne tänne ja helliäksenne niitä
erositte — meistä."

"Niin — ne olivat mieluisia", myönsi ritari. "Ja kuitenkin ne olivat
hieman surullisia, mutta turhia kuten unelmat yleensä ovat. Teillä oli
oikeus ne hajoittaa, sillä ne koskivat teitä."

"Minuako?" äänsi Valentina, jonka sydän alkoi sykkiä kiivaammin, niin
että hänen poskilleen levisi puna, jonka salaamisesta hän kiitti yötä.

"Niin, madonna — teitä ja ensimmäistä kohtaustamme Acquaspartan
metsässä. Muistatteko sitä?"

"Muistan, kyllä muistan", jupisi tyttö hellästi.

"Entä muistatteko, kuinka silloin vannoin olevani ritarinne ja aina
valmis puolustajaksenne. Emme silloin aavistaneet, että saisin
kaipaamani kunnian."

Valentina ei vastannut mitään; hänen ajatuksensa viipyivät siinä
ensimmäisessä kohtauksessa, jota hän oli niin usein ja niin hellästi
miettinyt.

"Ajattelin myöskin", virkkoi Francesco äkkiä, "tuota tuolla tasangolla
olevaa miestä, Gian Mariaa, ja hänen häpeällistä piiritystään."

"Eihän — eihän teillä ole pahoja aavistuksia?" sopersi tyttö, sillä
toisen sanat olivat tuottaneet hänelle pienen pettymyksen.

"Pahoja aavistuksia?"

"Sen tähden, että olette täällä kanssani, että olette sotkeutunut tähän
niin sanottuun kapinaani?"

Kreivi naurahti pehmeästi katse suunnattuna alhaalla hopeisena
välkkyvään veteen.

"Pahat aavistukseni kohdistuvat kaikki siihen aikaan, jolloin tämä
piiritys päättyy, jolloin te ja minä olemme lähteneet kumpikin omille
teillemme", vastasi Francesco rohkeasti. Nyt hän kääntyi Valentinaan
päin, ja hänen äänensä soinnahti hiukan pingoittuneelta. "Mutta sen
tähden, että olen täällä ohjaamassa tätä kaunista vastustusta ja
antamassa teille sitä vähäistä apua, jota voin — Ei, ei; sen tähden
eivät pahat aavistukset minua vaivaa. Se on mieluisin leikki, mihin
sotilasurani on minut milloinkaan johtanut. Tulin Roccaleoneen tuomaan
varoitussanomia; mutta pohjalla, syvällä sydämessäni, kyti toivo,
että saisin esittää parempaa kuin sanantuojan osaa, että saisin jäädä
luoksenne ja puuhailla niinkuin nyt puuhailen."

"Ilman teitä olisi minut tähän mennessä pakotettu antautumaan."

"Kenties olisi. Mutta niin kauan kuin minä _olen_ täällä, en usko niin
käyvän. Odotan kiihkeästi uutisia Babbianosta. Jos voisin kertoa, mitä
siellä on tekeillä, saattaisin ilahduttaa teitä sillä vakuutuksella,
että tämä piiritys voi kestää enää ainoastaan muutamia päiviä. Gian
Marian täytyy palata kotiin tai alistua menettämään valtaistuimensa. Ja
jos hän sen menettää, ei setänne enää niin voimaperäisesti tue hänen
kosintaansa. Teistä, madonna, täytyy tämän ajatuksen olla ilahduttava.
Minusta — voi! Miksi sitä toivoisin?"

Nyt hän silmäili poispäin yöhön, mutta hänen äänensä värisi hänen
rinnassaan myrskyävästä tunteesta. Valentina oli ääneti, ja kenties
tämän äänettömyyden ja sen muiston rohkaisemana, mitä hän sinä aamuna
oli nähnyt kuvastuvan tytön silmistä, Francesco huudahti:

"Madonna, toivoisin, että saisin raivata teille tien tuon
piiritysleirin lävitse ja kantaa teidät johonkin siunattuun paikkaan,
jossa ei ole hoveja eikä ruhtinaita. Mutta koska se on mahdotonta,
madonna _mia_, toivoisin tätä piiritystä kestävän ikuisesti."

Ja sitten — tytön hiuksissa hiljaa henkivä yötuuliko se pilkkasi
häntä kuiskauksella: "Niinhän toivoisin minäkin." Hän pyörähti
tyttöön päin, hänen kätensä, ruskea ja jäntevä, laskeutui tytön
norsunluunvalkoiselle, muurinkivellä lepäävälle kädelle.

"Valentina!" Francescon ääni ei ollut kuiskausta kuuluvampi, ja hänen
katseensa etsi palavasti tytön poispäin käännettyjä silmiä. Ja yhtä
äkkiä kuin hänen katseensa tuli oli leimahtanut, se sitten sammui. Hän
veti pois kätensä neidon kädeltä, suuntasi katseensa taaskin leiriin
ja mutisi katkerasti: "Antakaa anteeksi, unohtakaa, madonna, se, että
hulluudessani olin liian uskalias!"

Tyttö seisoi vaiti pitkän tuokion, siirtyi sitten lähemmäksi Francescoa
ja jupisi takaisin: "Entä jollen pidä sitä liian uskallettuna?"

Huoahtaen kreivi pyörähti häneen päin, ja he seisoivat hyvin lähekkäin,
katsoen toisiaan silmästä silmään, tytön katse vähemmän arkailevana.
Siten he pysyivät vähän aikaa. Ravistaen sitten päätänsä Francesco
vastasi äärettömän murheellisesti:

"Olisi parempi, jos pitäisitte, madonna."

"Parempi? Mutta minkä tähden?"

"Sen tähden, että minä en ole herttua."

"Entä sitten?" huudahti Valentina, lisäten halveksivasti: "Tuolla
istuu herttua. Oi, kuinka voisin pitää liian uskallettuina teidän
suustanne niitä sanoja, jotka juuri haluaisin kuulla? Mitä merkitsee
minulle aatelisarvonne? Tiedän, että olette vilpittömin ritari, ylevin
herrasmies ja uljain ystävä, joka koskaan on tullut ahdistetun neidon
avuksi. Unohdatteko ne perussyyt, jotka saivat minut ryhtymään tähän
vastarintaan? Olen nainen enkä vaadi elämältä enempää kuin sen, mihin
naisella on oikeus — enkä vähempää."

Sitten hän vaikeni; taaskin tulvahti veri hänen poskiinsa, kun hän
ajatteli, kuinka nopeasti hän oli puhunut ja kuinka rohkeilta hänen
sanansa olivat saattaneet kuulostaa. Hän kääntyi hieman toisaalle ja
nojasi nyt rintasuojukseen, katsellen yöhön. Ja hänen niin seisoessaan
kuiskasi hänen korvaansa hyvin tulinen ääni:

"Valentina, kautta sieluni, minä rakastan sinua!" Ja sitten kuiske,
joka saattoi hänet miltei tuskallisen voimakkaan hurmion valtaan, äkkiä
katkesi kuin tukahdutettuna. Taaskin Francescon käsi hapuili hänen
kättänsä, jonka hän antoi, kuten hän olisi antanut koko elämänsä toisen
suloisesta pyynnöstä, ja nyt oli soturin ääni vähemmän kiihkeä:

"Miksi pettäisimme itsemme julmilla toiveilla, oma Valentinani?"
puhui hän. "Edessämme on tulevaisuus, se aika, jolloin tämä piiritys
lopetetaan, Gian Maria on poistunut kotiinsa, ja sinä olet vapaa
lähtemään. Minne aiot mennä?"

Tyttö katsahti häneen ikäänkuin ei olisi ymmärtänyt kysymystä, ja hänen
silmissään oli huolestunut ilme, vaikka Francesco hämärässä valossa
sitä tuskin näki.

"Lähden sinne, mihin sinä minua pyydät. Minne muualle pitäisi minun
mennä?" lisäsi hän äänessään katkeruuden häive.

Ritari säpsähti. Neidon vastaus oli niin toisenlainen kuin hän oli
odottanut.

"Entä setäsi —?"

"Mitä velvollisuuksia minulla on häntä kohtaan? Oi, olen ajatellut
sitä, ja aina — aina tähän aamuun saakka tuntui siltä kuin täytyisi
luostarin olla lopullinen turvapaikkani. Olen viettänyt suurimman osan
nuorta elämääni Santa Sofiassa, ja se vähä, mitä olen setäni hovissa
elämää nähnyt, tuskin houkuttelee minua näkemään sitä enempää. Äiti
abbedissa rakasti minua hiukan. Hän ottaisi minut takaisin, jollei —"

Hän keskeytti lauseensa ja katsoi Francescoon, ja tämä ehdottoman,
suloisen antautumisen katse pyörrytti miehen päätä. Francesco ei
muistanut, että Valentina oli Urbinon herttuan veljentytär, sen
enempää kuin sitäkään, että hän itse oli Aquilan kreivi, jalosukuinen,
mutta ei kovin varakas eikä Guidobaldon mielestä varmastikaan sen
sopivampi Valentinan puolisoksi kuin jos hän olisi ollut yksinkertainen
harhaileva ritari, jollaiselta hän näytti.

Hän astui nyt likemmäksi tyttöä, ja hänen kätensä — ikäänkuin totellen
hänen tahtoansa voimakkaampaa käskyä, kenties neidon katseen käskyä
— tarttuivat Valentinan olkapäihin, samalla kun hänen koko sielunsa
keskittyi silmiin, kun hän katsoi neitoon. Päästäen sitten tukahdutetun
huudahduksen hän painoi tytön rintaansa vasten. Hetkisen Valentina
lepäsi värisevänä hänen sylissään ruskea pää hänen leukansa tasalla
sydän sykkien hänen sydäntään vasten. Äkkiä kumartuen Francesco suuteli
hänen huuliaan. Hän salli sen tapahtua kehoittavan vastustelematta.
Mutta senjälkeen hän lempeästi työnsi Francescoa kauemmaksi itsestään;
ja valmiina tottelemaan hänen vähäisimpiäkin toivomuksiaan mies
hillitsi hurjaa kiihkeyttään ja päästi hänet irti.

"_Anima mia_!" huudahti ritari hurmaantuneena. "Sinä olet nyt minun,
käyköönpä miten tahansa. Ei Gian Maria eivätkä kristikunnan kaikki
herttuat riistä sinua minulta."

Valentina painoi kätensä hänen huulilleen vaimentaakseen hänet, mutta
hän suuteli kämmentä, joten tyttö nauraen vetäisi kätensä taaskin
pois. Ja nyt muuttui nauru vakavaksi juhlallisuudeksi, ja neito ojensi
kätensä herttuan leiriä kohti, lausuen: "Raivaa minulle tie noiden
ketjujen lävitse ja vie minut pois Urbinosta — kauas, minne Guidobaldon
valta ja Gian Marian kosto eivät voi meitä seurata! Silloin olet
voittanut minut omaksesi. Mutta siihen saakka vallitkoon lepotila
näissä — meidän suhteissamme! Täällä on miehen työtä tehtävänä, ja jos
olen heikko kuten tänä iltana, saatan heikentää sinuakin, ja silloin
joutuisimme molemmat turmioon. Luotan sinun voimaasi, Fransceschino
_mio_, totinen ritarini."

Kreivi olisi vastannut hänelle. Hänellä oli tytölle paljon kertomista —
kuka ja mikä hän oli. Mutta Valentina osoitti portaiden yläpäätä, jossa
häämöitti miehen hahmo.

"Tuolta tule vahtisotilas", virkkoi hän. "Jätä minut nyt yksin, rakas
Francesco! Mene! Alkaa olla myöhäinen."

Francesco kumarsi hänelle syvään, oikeana ritarina aina valmiina
tottelemaan ja sanoi hänelle jäähyväiset sielu palavana.

Valentina katseli hänen loittonevaa hahmoaan, kunnes se katosi
muurin taipeen taakse. Sitten hän päästi syvän huokauksen, joka oli
ikäänkuin kiitosrukous hänen elämäänsä tulleesta suuresta hyvästä,
nojasi rintasuojukseen ja silmäili pimeyteen posket punehtuneina ja
sydän yhäti voimakkaasti sykkivänä. Hän naurahti hiljaa itsekseen
pelkästä onnellisuuden tunteesta. Gian Marian leiristä tuli hänen
halveksumisensa kohde. Mitä mahtaisi herttuan valta, kun hänellä
oli sellainen sankari puolustajanaan nyt ja vastaisuudessa? Tässä
piirityksessä oli kohtalonivaa, johon hänen mielensä kiintyi. Tulemalla
tällä tavoin asevoimin häntä vastaan Gian Maria pyrki voittamaan hänet
vaimokseen; mutta herttuan kaikki saavutukset supistuivat siihen,
että hän oli työntänyt hänet, Valentinan, sen miehen syliin, jota hän
oli oppinut rakastamaan juuri tämän piirityksen nojalla. Illan pehmeä
lämpö ja niityiltä leyhkivä tuoksu sopivat hyvin hänen mielialaansa,
ja hänen poskiaan hyväilevästi hivelevä tuuli tuntui kaiuttavan hänen
sydämestään lähteviä säveliä. Sillä hetkellä tuntuivat Roccaleonen
vanhat, harmaat muurit sulkevan sisäänsä hänen paratiisinsa, ja hänen
huuliltaan värähti vienosti vanhan rakkauslaulun katkelma. Mutta kuten
paratiisissa — voi! — oli täälläkin käärme, joka kuulumattomasti hiipi
hänen taaksensa ja pian sihisi hänen korvaansa. Ja sillä oli Romeo
Gonzagan ääni.

"On lohdullista, madonna, että Roccaleonessa on ainakin yksi ihminen,
jolla on rohkeutta laulaa."

Tämä sointuva, mutta nyt sanomattoman uhkaava ääni sai Valentinan
hätkähtäen heräämään onnekkaista mietteistään, ja hän kääntyi puhujaan
päin.

Hän näki Gonzagan kasvojen kalpean välkkeen, erotti hämärästi miehen
silmien kiukkuisen kiillon, ja vasten hänen tahtoaankin puistatti
häntä levottomuuden värähdys. Hän vilkaisi taaksensa sinne, missä hän
äsken oli huomannut vahtisotilaan. Nyt ei ketään ollut siellä eikä
muuallakaan sillä muurilla. He olivat kahden kesken, ja herra Gonzaga
näytti erikoisen ilkeältä.

Hetkisen vallitsi pingoittunut hiljaisuus, jota häiritsivät vain
vallihauta-puron kohina ja Gian Marian leiristä kantautuva vahdin
käreä huuto: "_Chi vu là_?" Sitten Valentina käännähti hermostuneesti,
aprikoiden, kuinka paljon Gonzaga oli saattanut nähdä ja kuulla siitä,
mitä hänen ja Francescon välillä oli tapahtunut.

"Mutta jäittehän te itsekin, Gonzaga", vastasi hän, "tuonne alhaalle
laulamaan, kun minä lähdin".

"Kuhertelemaan täällä kuutamossa sen kirotun rehentelijän, sen roiston,
sen syrjäkujilla kasvaneen _sbirro_-lurjuksen kanssa!"

"Gonzaga! Kuinka rohkenette?"

"Rohkenenko?" pilkkasi keikari suunniltaan intohimosta. "Tekö puhutte
rohkenemisesta — te, Guidobaldo da Montefeltron veljentytär, jaloon ja
ylhäiseen Rovere-sukuun kuuluva nainen, heittäydyttyänne tuollaisen
halpasyntyisen rengin kuin tuon masnadieron, rosvon, salamurhaajan
syleilyyn? Ja sopiiko teidän puhua rohkenemisesta ja käyttää tuollaista
sävyä minua kohtaan, kun teidän itsenne pitäisi kuolla tai mykistyä
häpeästä?"

"Gonzaga", vastasi Valentina, jonka kasvot olivat yhtä kalpeat kuin
hovimiehen, mutta jonka ääni oli varma ja kova suuttumuksesta,
"poistukaa luotani nyt — heti paikalla! Muutoin käsken suomia teitä —
suomia luita myöten."

Tuokion keikari tuijotti häneen ikäänkuin huumaantuneena. Sitten
hän heilautti kätensä taivasta kohti, antoi niiden raskaasti pudota
kupeilleen, kohautti olkapäitään ja naurahti pahanilkisesti. Mutta hän
ei yrittänytkään poistua.

"Kutsukaa miehenne!" vastasi hän tukahtuneesti. "Tehkää minulle
tahtonne mukaan! Suomitkaa minut verille tai kuoliaaksi — olkoon se
palkkioni kaikesta siitä, mitä olen tehnyt, mitä olen uskaltanut,
mitä olen uhrannut palvellakseni teitä. Se olisi yhdenmukaista muiden
tekojenne kanssa."

Valentina koetti katsoa miestä silmiin hämyssä, ja hänen rintansa nousi
ja laski rajusti hänen ponnistaessaan hillitäkseen itseään, ennenkuin
puhuisi.

"Herra Gonzaga", virkkoi hän vihdoin, "en kiellä, että palvelitte minua
uskollisesti karatessani Urbinosta —"

"Miksi puhua siitä?" ärähti keikari. "Sitä palvelustahan käytitte
hyväksenne ainoastaan siihen saakka, kunnes tarjoutui toinen,
jolle saatoitte osoittaa suosiotanne ja luovuttaa linnoituksenne
ylipäällikkyyden. Miksi puhua siitä?"

"Osoittaakseni, että se palvelus, johon viittasitte, on nyt maksettu",
tokaisi tyttö tuikeasti. "Moittimalla minua otitte maksun ja
loukkaamalla minua poljitte kiitollisuuteni olemattomaksi."

"Logiikkanne on perin mukava", ivasi hovimies. "Minut heitetään syrjään
kuin kulunut vaatekappale, joka katsotaan maksetuksi, koska se paljosta
ankarasta käytöstä on alkanut näyttää hiukan nukkavierulta."

Ja nyt välähti Valentinan mieleen, että miehen puheet kenties olivat
jonkun verran oikeutetut. Kenties hän oli kohdellut Gonzagaa hieman
tylysti.

"Arveletteko, Gonzaga", kysyi hän, ja hänen sävyssään oli nyt vähän
lempeämpi häive, "että koska olette palvellut minua, saatte loukata
minua ja ritaria, joka myöskin on palvellut minua, ja —"

"Missä suhteessa voidaan hänen palveluksiaan verrata minun
palveluksiini? Mitä hän on tehnyt sellaista, mitä enempää minä en ole
tehnyt?"

"No niin, kun miehet täällä kapinoitsivat —"

"Pyh! Älkää puhuko minulle siitä! Jumalan ruumis! Hänen alaansa on
moisten sikojen johtaminen. Hän on itse yksi heistä. Mutta muuten, mitä
menetettävää on sellaisella miehellä ollessaan mukana kapinassanne
verrattuna siihen vahinkoon, joka minulle täytyy siitä koitua?"

"No, jos kaikki käy huonosti, saattaa hän kaiketi menettää henkensä",
vastasi tyttö hiljaa. "Voitteko te menettää enemmän?"

Mies teki maltittoman eleen.

"Jos kaikki käy huonosti — niin. Silloin se saattaa tulla hänelle
kalliiksi. Mutta jos kaikki käy hyvin ja tämä piiritys lopetetaan, ei
hänellä enää ole mitään pelättävää. Minun asiani on kokonaan toisin.
Päättyköönpä tämä piiritys miten tahansa, minä en voi mitenkään välttää
Gian Marian ja Guidobaldon kostoa. He tietävät, mikä osuus minulla
siinä on. He tietävät, että minä olen avustanut menettelyänne ja että
te ilman minua ette mitenkään olisi voinut varustautua tällaiseen
vastarintaan. Miten tahansa teille ja tälle herra Francescolle käy,
minä en siitä voi selviytyä."

Valentina hengähti syvään ja esitti sitten hänelle luonnollisen
kysymyksen:

"Ettekö pohtinut sitä — ettekö punninnut näitä mahdollisuuksia —
ennenkuin ryhdyitte tähän puuhaan, ennenkuin itse yllytitte minua
tällaiseen menettelyyn?"

"Kyllä; kyllä sen tein", myönsi keikari jörösti.

"Minkä tähden sitten nämä valittelut nyt?"

Gonzagan vastaus oli harvinaisen, mielipuolisen vilpitön. Hän kertoi
tehneensä kaikki, koska hän rakasti Valentinaa, koska viimemainittu oli
näyttänyt hänelle sellaisia merkkejä, ettei hänen rakkautensa ollut
toivoton.

"Minäkö näyttänyt teille sellaisia merkkejä?" keskeytti tyttö hänen
puheensa. "Taivaallinen äiti! Mainitkaahan ne merkit, jotta itse ne
tietäisin!"

"Ettekö aina ollut ystävällinen minulle?" kysyi Gonzaga. "Ettekö aina
osoittanut pitävänne seurastani? Ettekö aina halunnut minun laulavan
teille teidän kunniaksenne sepittämiäni lauluja? Ettekö kääntynyt juuri
minun puoleeni hätänne hetkellä?"

"Katsokaa nyt, kuinka kurja olento olette, Gonzaga!" vastasi neito
murhaavasti. "Jos vain nainen hymyilee teille, lausuu teille
ystävällisen sanan, sallii teidän laulaa hänelle, niin te jo
päättelette hänen rakastuneen teihin. Ja joskin käännyin puoleenne
hätäni hetkellä, kuten muistutitte minun tehneen, täytyykö sen olla
rakkauden merkki? Ajatteleeko jokainen herrasmies siten, kun avuton
nainen turvautuu häneen vaikeuksissaan? Mutta jos niinkin olisi",
jatkoi hän, "miten se kaikki vähentäisi sitä vaaraa, josta puhuitte?
Joskin minua kosiessanne saisitte myöntävän vastauksen, niin ettekö
sittenkin olisi sama Romeo Gonzaga, setäni ja Gian Marian suuttumuksen
maalitaulu? Minä pikemminkin luulisin sen heidän vihaansa vain
äidyttävän."

Mutta hovimies haihdutti hänen harhaluulonsa. Hän ei kiukuissaan
arkaillut, vaan esitti tytölle sen päättelynsä, että hän Valentinan
puolisona olisi turvattu.

Sen kuultuaan neito nauroi ääneen.

"Tällaisista juonistako siis julkeutenne sai virikkeensä?"

Se pisti miestä. Vapisten hänet vallanneesta intohimosta hän astui ihan
likelle Valentinaa.

"Sanokaahan, madonna, minkä tähden meidän tulee pitää julkeutena Romeo
Gonzagassa kosintaa, johon nimetöntä seikkailijaa rohkaisemme?" kysyi
hän ääni käheänä ja värisevänä.

"Varokaa!" kehoitti neito.

"Mitä minun pitää varoa?" säväytti Gonzaga. "Vastatkaa, monna
Valentina! Olenko niin halpa mies, että jos ajattelenkin rakastavani
teitä, olen julkea samalla kun teidän sopii antautua tämän rehentelevän
vintiön syleiltäväksi ja suudeltavaksi? Järkeilynne ja tekonne
sointuvat huonosti yhteen."

"Raukka!" kivahti tyttö. "Mikä koira olettekaan!" Ja hänen kiihkoisesti
liekehtivien silmiensä edessä Gonzaga peräytyi rohkeutensa alkaessa
horjua. Valentina hillitsi suuttumuksensa äkkiä ja vaarallisen
rauhallisesti käski hänen järjestää niin, ettei hän enää seuraavana
aamuna olisi Roccaleonessa. "Käyttäkää hyväksenne yön pimeyttä", neuvoi
tyttö häntä, "ja välttäkää Gian Marian valppautta parhaanne mukaan!
Tänne ette saa jäädä."

Silloin valtasi miekkosen ankara pelko, joka karkoitti hänen kiukkunsa
viimeisetkin rippeet. Eikä se ollut yksin pelkoa, se meidän on
myönnettävä ollaksemme häntä kohtaan oikeudenmukaisia. Se johtui
myöskin siitä oivalluksesta, että hänen täytyi jäädä Roccaleoneen,
jos hän mieli saada Valentinalta korvauksen tästä osakseen tulleesta
kohtelusta, jos hän mieli sammuttaa kostonjanoaan. Hänen suunnitelmansa
oli pettänyt. Mutta hänen aivonsa olivat hedelmälliset, ja hän
saattaisi keksiä toisen, joka onnistuisi ja jonka avulla Gian Maria
pääsisi Roccaleoneen. Siten hän saisi kostaa runsain mitoin. Valentina
kääntyi poispäin julistettuaan hänen karkoitusmääräyksensä, mutta hän
juoksi neidon jälkeen ja rukoili nyt polvillaan surkeasti, että häntä
vielä hetkinen kuultaisiin.

Ja Valentina, joka jo nyt katui tylyyttään ja ajatteli Gonzagan
mustasukkaisuudessaan ehkä tuskin olleen vastuunalaisen puheistaan,
seisahtui kuuntelemaan.

"Ei niin, ei niin, madonna!" ulisi mies, jonka sävy vihjaisi kyynelten
olevan lähellä. "Älkää karkoittako minua pois! Jos minun täytyy kuolla,
sallikaa minun kuolla täällä Roccaleonessa, viimeiseen henkäykseeni
asti avustaen sen puolustamista! Mutta älkää heittäkö minua täältä
joutumaan Gian Marian käsiin! Hän hirtättää minut sen tähden, että
olen ollut mukana tässä puuhassa. Älkää palkitko minulle siten,
madonna! Olette varmasti minulle hieman, kiitollisuudenvelassa, ja
jos olin hullu äsken puhuessani teille, pakotti siihen minua rakkaus
teitä kohtaan — rakkaus teitä ja epäluulo tuota miestä kohtaan, josta
kumpikaan meistä ei tiedä mitään. Madonna, säälikää vähän! Sallikaa
minun jäädä!"

Valentina silmäili häntä, horjuen säälin ja halveksumisen välillä.
Sitten voitti sääli tytön oikullisessa, mutta aina lempeässä sydämessä.
Hän käski miehen nousta pystyyn.

"Ja menkää, Gonzaga! Paneutukaa vuoteeseen ja nukkukaa, niin että
tulette terveemmälle mielialalle! Me unohdamme kaikki, mitä olette
sanonut, kunhan vain ette enää koskaan puhu siitä — ettekä rakkaudesta,
jota väitätte tuntevanne minua kohtaan."

Teeskentelijä tarttui hänen hameensa liepeeseen ja vei sen huulilleen.

"Säilyttäköön Jumala sydämenne aina yhtä puhtaana, ylevänä ja
anteeksiantavana!" mutisi hän katkonaisesti. "Käsitän kyllä, kuinka
kehnosti olen ansainnut lempeytenne. Mutta minä palkitsen teille,
madonna", vakuutti hän — ja totisesti hän sitä tarkoitti, vaikka ei
siinä mielessä kuin näytti.




YHDESKOLMATTA LUKU

Katuva syntinen


Roccaleonessa kului viikko rauhallisesti, niin rauhallisesti, että oli
vaikea käsittää Gian Marian sadan sotamiehensä kanssa olevan tasangolla
sitä piirittämässä.

Aquilan kreiviä ärsytti tämä toimettomuus samoin kuin sekin, ettei
Fanfullalta kuulunut tietoja; ja hän aprikoi epämääräisesti, mitä
Babbianossa oli tekeillä, koska Gian Maria tyytyi istumaan toimettomana
heidän edessään, ikäänkuin hänen käytettävissään olisi kuukausia
pakottaakseen nälällä heidät antautumaan. Tämä salaisuus olisi
selvinnyt, jos hän olisi tietänyt saavansa kiittää Gonzagaa tästä
Gian Marian tavattomasta kärsivällisyydestä. Hovimies oli nimittäin
saanut tilaisuuden lähettää uuden kirjettä kuljettavan nuolen herttuan
leiriin ja siten ilmoittanut viimemainitulle, miten ja minkä tähden
äskeinen salahanke oli mennyt myttyyn, sekä kehoittanut Gian Mariaa
odottamaan ja luottamaan siihen, että hän keksisi paremman suunnitelman
luovuttaakseen linnan parittajien valtaan. Hän oli luvannut perin
rohkeasti ja varmasti, ja Gian Maria — kuten tosiasiat osoittivat — oli
luottanut hänen lupaukseensa ja varronnut sen täyttämistä. Mutta vaikka
Gonzaga vaivasikin aivojaan lakkaamatta, ei hän saanut minkäänlaista
mielijohdetta, hänen päähänsä ei pälkähtänyt ainoatakaan suunnitelmaa,
jolla hän olisi voinut toteuttaa aikomansa kavalluksen.

Hän käytti ovelasti aikaa voittaakseen takaisin Valentinan suosion
ja luottamuksen. Hänen ja Guidobaldon veljentyttären välisen
myrskyisen keskustelun jälkeisenä aamuna hän oli ripittäytynyt veli
Domenicolle ja nauttinut ehtoollista. Senjälkeen hän kävi joka aamu
jumalanpalveluksessa ja tuli hurskautensa ja palavan hartautensa
nojalla kaikille muille esikuvaksi. Tämä ei suinkaan ollut tehoamatta
Valentinaan, joka oli kasvatettu luostarissa ja oli jossakin määrin
harras uskovainen. Hän piti tätä Gonzagan tapojen tavatonta muutosta
luonteen muutoksen osoituksena. Se, että Gonzaga oli nauttinut
ehtoollista hänelle lausumiensa hurjien sanojen jälkeisenä aamuna,
merkitsi sitä, että mies katui rikollista kiihkoaan; sen, että keikari
pysyi äärimmäisen hartaana senjälkeen, hän tulkitsi merkitsevän sitä,
että katumus oli vilpitön ja pysyväinen.

Ja niinpä hän johtui kysymään itseltään, eikö Gonzagaa vastaan oltu
tehty yhtä paljon syntiä kuin hän oli tehnyt muita vastaan, ja lopulta
hän vakuutti itselleen syyn jossakin määrin olevan hänen. Nähdessään
keikarin niin katuvaisena hän päätteli, ettei mies enää rikkoisi,
otti hänet uudelleen suosioonsa, ja vähitellen heidän aikaisemmat
ystävälliset suhteensa palasivat, käyden ehkä entistä varmemmiksi,
koska neito uskoi, ettei mies kaiken tapahtuneen jälkeen enää
ymmärtäisi häntä väärin.

Gonzaga ei ymmärtänyt häntä väärin eikä sallinut toiveikkuutensa eikä
aina herkeän turhamaisuutensa harhauttaa itseään vääriin toiveihin. Hän
luki Valentinan ajatukset ihan tarkalleen, ja joskin niiden lukeminen
oli vain omiaan tekemään hänet yhä katkerammaksi ja lujittamaan hänen
kostonhimoisia aikeitaan, se siitä huolimatta sai hänet hymyilemään
sitäkin herttaisemmin ja liehakoimaan nöyremmin.

Ja tyytymättä siihen hän ei rajoittanut mairitteluaan Valentinaan,
vaan koetti hymyilevän itsepintaisesti suikertautua myöskin Francescon
suosioon. Ei ainoakaan henkilö Roccaleonessa — ei edes Ercole-öykkäri
— korottanut useammin eikä innokkaammin ääntänsä kiittääkseen ja
ylistääkseen linnan ylipäällikköä. Valentina pani sen merkille, piti
sitä lisämerkkinä siitä, että hän katui entisyyttä ja aikoi olla
parempi vastaisuudessa, ja kävi yhä sydämellisemmäksi häntä kohtaan.
Hän oli sangen ovela, tämä kaunis herra Romeo, tunsi naisen sydämen
ja tiesi, ettei naisesta mikään imartelu ole mieluisempaa kuin hänen
rakastamaansa mieheen kohdistuva.

Siten Gonzaga saavutti kaikkien luottamuksen ja arvonannon sen
rauhallisen viikon aikana. Hän näytti muuttuneelta mieheltä, ja kaikki
muut paitsi Peppeä katsoivat tämän muutoksen tekevän hänet entistä
suuremman luottamuksen ja ystävällisyyden arvoiseksi. Mutta älykäs
narri katseli sivusta ja aprikoi. Sellaisia muutoksia kuin tämä
oli, ei ole tapahtunut yhdessä yössä. Hän ei uskonut inhimilliseen
muodonvaihdokseen, jonka nojalla eilinen toukka saattaisi tänään olla
perhonen. Ja niinpä hän ei tässä liehakoivassa, hymyilevässä, nöyrässä
Gonzagassa nähnyt mitään muuta kuin epäluotettavan olennon, miekkosen,
jota tuli pitää silmällä äärimmäisen valppaasti. Tähän valppaaseen
silmälläpitoon antautuessaan kyssäselkä osoitti intoa, joka perustui
siihen, että hän sydämensä pohjasta kammosi hovimiestä. Mutta Gonzaga
huomasi narrin epäluulot ja valppauden, ja hänen onnistui kerran päästä
eroon Peppen silmälläpidosta lähettääkseen Gian Marialle kirjeen, jossa
esitti punomansa, älykkään suunnitelman.

Se ajatus oli pälkähtänyt hänen päähänsä sunnuntaisessa
jumalanpalveluksessa. Kaikkina pyhäpäivinä oli monna Valentinan tapana
vaatia koko linnan miehistö yhtä ainoata vahtia lukuunottamatta — ja
siihenkin poikkeukseen hän suostui vain Francescon perin hartaasta
pyynnöstä — mukaan aamuiseen jumalanpalvelukseen. Ikäänkuin innoituksen
vihjaamana välähti keikarin mieleen, että sellainen puolituntinen
tarjoisi hänelle mitä sopivimman hetken avata Roccaleonen portit
piirittäjille. Seuraavana sunnuntaina oli Kristuksen ruumiin juhla.
Silloin olisi hänen tilaisuutensa.

Ollen polvillaan, pää taivutettuna hurmioisen hartaaseen rukoukseen,
hän kypsytti kavallussuunnitelmaansa. Yhden ainoan vahtisotilaan hän
saattaisi lahjoa tai — jolleivät lahjukset tehoaisi — murhata. Hän
käsitti, ettei hän yksin saisi lasketuksi raskasta nostosiltaa alas
ja ettei se olisi viisastakaan, vaikka se kävisikin päinsä, sillä
sen melu saattaisi hälyttää varusväen. Mutta olihan sivuportti. Gian
Marian täytyi rakennuttaa kevyt, kannettava silta ja pitää se valmiina
laskettavaksi vallihaudan ylitse, jotta hänen sotilaansa voisivat
hiljaa tunkeutua linnaan pikku portista.

Ja saatuaan siten salajuonensa valmiiksi ja sen kaikki yksityiskohdat
selviksi hän meni huoneeseensa ja kirjoitti kirjeen, joka ilahduttaisi
Gian Marian sydäntä. Hän valitsi suotuisen hetken lähettääkseen sen,
kuten hän oli lähettänyt edellisetkin, kiedottuna kaaripyssyn nuolen
ympärille, ja näki sitten Gian Marian merkin, jonka hän oli kirjeessään
ehdottanut ja jolla ilmaistiin, että suunnitelma hyväksyttiin.
Hyräillen hilpeätä säveltä riemuissaan siitä, että saisi kostetuksi
niin perinpohjaisesti, Gonzaga lähti huoneestaan linnan puutarhaan
huvittelemaan hovinaisten keralla sokkoleikillä.

Kuinka hartaasti Babbianon herttua lieneekään onnitellut itseään
liittolaisensa Gonzagan ja sen ovelan suunnitelman tähden, jonka
viimemainittu oli keksinyt saattaakseen Roccaleonen hänen haltuunsa,
saapui hänelle seuraavana aamuna uutisia, jotka saivat hänet
riemuitsemaan siitä sata kertaa hartaammin. Hänen alamaisensa
Babbianossa olivat avointa kapinaa hipovassa tilassa niiden
levottomuutta herättävien huhujen johdosta, että Caesar Borgia
varustautui Roomassa hyökätäkseen herttuakuntaan, ja sen vuoksi, että
Gian Maria sellaiseen aikaan oli kauan poissa kotoa kosioretkellä,
jonka aikaa he pitivät huonosti valittuna. Oli muodostettu voimakas
puolue, ja sen johtajat olivat naulanneet palatsin porttiin
sellaisen julistuksen, että jollei Gian Maria kolmen päivän kuluessa
palaisi järjestämään Babbianon puolustusta, syöksisivät he hänet
valtaistuimelta ja lähtisivät Aquilaan pyytääkseen hänen serkkuaan
Francesco del Falcoa — jonka isänmaallisuus ja sotataito olivat
yleisesti tunnetut — ottamaan vastaan Babbianon kruunun ja suojelemaan
heitä.

Kuultuaan sen uutisen ja luettuaan julistuksen, jonka Alvari oli
tuonut muassaan, Gian Maria joutui raivonpuuskan valtaan, jollaiset
tekivät hänen nimensä sananparreksi Babbianossa. Pian hän kuitenkin
jäähtyi. Tuolla linnassa oli Gonzaga, joka oli luvannut päästää
hänet Roccaleoneen keskiviikkona. Siten hänelle jäisi aikaa ensin
vallata vastahakoinen morsiamensa ja sitten ratsastaa vinhaa vauhtia
Babbianoon, ennättääkseen sinne ajoissa ennen hänen alamaistensa
myöntämän kolmipäiväisen armonajan päättymistä.

Hän neuvotteli Guidobaldon kanssa ja vaati, että pitäisi varata pappi
odottamaan vihkiäkseen heidät heti, kun hän olisi tuonut Valentinan
linnoituksesta. Tästä seikasta he olivat joutumaisillaan riitaan.
Guidobaldo ei aluksi tahtonut suostua niin hätäiseen vihkimiseen;
se ei ollut sopusoinnussa hänen veljentyttärensä arvon ja aseman
kanssa, ja jos Gian Maria mieli mennä naimisiin Valentinan kanssa,
täytyisi hänen tulla Urbinoon ja sallia jonkun kardinaalin suorittaa
juhlallinen toimitus. Silloin teki Gian Maria viisaasti hillitessään
tavallista pikaisuuttaan ja niellessään kielellään pyörivän, kiivaan,
uhmaavan vastauksen. Jollei hän olisi niin tehnyt, olisi seurauksena
otaksuttavasti ollut heidän väliensä pysyvä rikkoutuminen, sillä
Guidobaldo ei suinkaan sallinut kenenkään rehennellä itselleen ja
oivalsi varsin hyvin, että Gian Maria tarvitsi enemmän häntä kuin
hän Gian Mariaa. Ja sen käsitti sillä hetkellä myöskin Babbianon
herttua, ja sen tajuten hän päätti anoa, vaikka hän muutoin olisi
saattanut komentaa, vain suosionosoituksena sitä, mitä hän muutoin
olisi saattanut vaatia uhkaillen. Ja niin hän sai Guidobaldon —
vaikka vastahakoisesti — taipumaan toivomuksiinsa tässä asiassa,
ja hyväntahtoisuudessaan Urbinon herttua suostui syrjäyttämään
arvokkuutensa, joka kiihoitti häntä toimituttamaan juhlamenot
ruhtinaallisen komeasti.

Kun tämä oli päätetty, siunasi Gian Maria Gonzagaa, joka teki
sen kaiken mahdolliseksi ja tuli hänen avukseen perin sopivassa
tilaisuudessa, koska muutoin olisi ollut pakko turvautua tykkeihin ja
verenvuodatukseen.

Ainoana epäilyksen varjona Gonzagan mielessä pilaamassa hänen ehdotonta
menestyksen varmuuttaan oli se, että hän osasi antaa oikean arvon
Francescon rohkealle luonteelle ja neuvokkuudelle, mutta ikäänkuin
jumalat olisivat tahtoneet suosia häntä mahdollisimman paljon,
työnnettiin aavistamattomasti hänen käteensä omituinen ase sen
torjumiseksi.

Sattui niin, ettei Alvari ollut ainoa sinä päivänä Roccaleoneen
taivaltanut sanantuoja. Häntä seurasi muutamia tunteja myöhemmin
Aquilan kreivin palvelija Zaccaria, joka ratsasti kovasti ja saapui
linnan lähistölle auringon laskiessa. Koska hänen päämääränsä oli itse
linnoitus, oli hänen pakko odottaa metsässä pimeän tuloon saakka, ja
sittenkin hänen tehtävänsä oli sangen vaarallinen.

Yön toisen tunnin lopulla, jolloin kuu oli pilvien peitossa — sillä
taivaalla liikkui myrskyä uhkaavia hattaroita — sattui itäisellä
muurilla kävelevä vahtisotilas kuulemaan vallihaudasta loisketta,
jota säesti suutansa vaivoin vedenpinnalla pitävän uijan pärskyvä
hengitys. Hän luikkasi uimarille, mutta ei saanut vastausta, ja kääntyi
mennäkseen hälyttämään, mutta juoksi Gonzagan syliin, joka oli tullut
muurille hengittämään raitista ilmaa.

"Teidän armonne", huudahti mies, "vallihaudassa ui joku".

"Mitä?" äänsi Gonzaga, jonka mieleen välähti satoja epäluuloja Gian
Mariaa kohtaan. "Kavallustako?"

"Niin arvelin."

Gonzaga tarttui miehen asetakin hihaan ja veti hänet takaisin
rintasuojukselle. He tirkistivät muurin ylitse, ja alhaalta pimeydestä
heille huudettiin heikosti: "Hoi!"

"Kuka siellä?" tiedusti Romeo.

"Ystävä", tuli vastaus hiljaa. "Sanantuoja Babbianosta ja kirje hänen
ylhäisyydelleen Aquilan kreiville. Viskatkaa minulle nuora, ystävät,
ennenkuin hukun tähän kaukaloon!"

"Te houritte, hupsu!" vastasi Gonzaga. "Roccaleonessa ei ole kreivejä."

"Varmasti, herra vahtisotilas", intti ääni, "on siellä isäntäni, herra
Francesco del Falco. Heittäkää minulle nuora, totisesti!"

"Herra Fran —" alkoi Gonzaga. Sitten häneltä pääsi tukehtumista
muistuttava korahdus. Äkkiä tuntui selvittävä valo kirkastaneen hänen
mielensä. "Noutakaa nuoraa!" käski hän käheästi vahtisotilasta. "Tuolta
asepihalta! Joutuin, tomppeli!" lisäsi hän, peläten nyt jonkun saapuvan
häiritsemään.

Hetkisen kuluttua mies palasi, ja nuoran pää laskettiin alhaalla
olevalle tulijalle. Muutamia sekunteja myöhemmin Zaccaria seisoi
Roccaleonen muurilla veden tippuessa hänen läpimäristä vaatteistaan ja
keräytyen lammikoksi hänen jalkojensa ympärille.

"Tänne päin!" virkkoi Gonzaga ja opasti miehen aseistustornille, jossa
paloi lyhty. Sen valossa hän silmäili vastatullutta ja käski vahdin
sulkea oven ja jäädä ulkopuolelle äänen kuuluviin.

Zaccariaa näytti tämä määräys hämmästyttävän. Tällaista vastaanottoa
hän tuskin oli odottanut pantuaan siten henkensä vaaraan päästäkseen
linnaan kirjeineen.

"Missä on isäntäni?" kysyi hän kylmästä kylvystä kalisevien
hampaittensa välitse ja aprikoi epävarmasti, kuka tämä perin uhkea
herrasmies saattoi olla.

"Onko herra Francesco del Falco isäntänne?" tiedusti Romeo.

"On, herra. Minulla on ollut kunnia olla hänen palveluksessaan
viimeiset kymmenen vuotta. Toin hänelle kirjeen herra Fanfulla degli
Arcipretilta. Se on hyvin tärkeä. Suvaitsetteko viedä minut hänen
luoksensa?"

"Olette kovin märkä", jupisi Gonzaga huolestuneesti. "Saatte
kuolemantaudin vilustumisesta, ja sellaisen miehen kuolema, joka on
ollut kyllin uskalias tunkeutuakseen Gian Marian ketjujen lävitse,
on totisesti valitettava." Hän astui ovelle. "Hoi!" kutsui hän
vahtia. "Viekää tämä urhea mies tuonne ylös ja etsikää hänelle toiset
vaatteet!" Hän osoitti tornin ylempään huoneeseen päin, jossa sellaisia
tavaroita tosiaankin oli varastossa.

"Entä kirjeeni, hyvä herra!" huudahti Zaccaria maltittomasti. "Se on
hyvin kiireellinen, ja tuhlasin jo tuntikausia varrotessani metsässä."

"Tokihan voitte odottaa siihen saakka, kunnes olette muuttanut
vaatteita? Henkenne kaiketi on tärkeämpi kuin muutamien minuuttien
viivytys."

"Mutta herra degli Arcipretilta sain määräyksen, etten saa hukata
hetkistäkään."

"No, _si, si!_" virkkoi Gonzaga, tekeytyen hyväntahtoisen kärsimättömän
näköiseksi. "Antakaa kirje sitten minulle; minä vien sen kreiville
teidän riisuessanne noita märkiä tamineitanne."

Zaccaria silmäili häntä epäilevästi tuokion. Mutta hän näytti niin
vaarattomalta hienossa asussaan, ja hänen kauniiden kasvojensa ilme
oli niin miellyttävä ja vilpitön, että miehen empiminen haihtui yhtä
nopeasti kuin oli alkanutkin. Hän otti hatun päästänsä ja veti sen
kuvun sisältä kirjeen, jonka hän oli pannut sinne säilyttääkseen sen
kuivana. Sen hän antoi nyt Gonzagalle, joka lausui vahdille vielä
viimeiset ohjeet sanantuojalle annettavien vaatteiden etsimisestä
ja poistui sitten mennäkseen asialleen. Mutta oven ulkopuolella hän
seisahtui ja huusi vahdin taaskin luoksensa.

"Tässä on teille dukaatti", supatti hän. "Tehkää, kuten käsken! Sitten
saatte lisää. Pidättäkää miestä tornissa siihen asti, kunnes palaan,
älkääkä missään nimessä salliko kenenkään kuulla tai nähdä häntä!"

"Kyllä, teidän ylhäisyytenne", lupasi mies. "Mutta entä jos kapteeni
tulee ja huomaa, että olen poissa vahtipaikaltani?"

"Minä huolehdin siitä. Ilmoitan herra Fortemanille lähettäneeni
teidät erikoiselle asialle ja pyydän häntä lähettämään toisen vahdin
sijallenne. Olette tämän yön vapaa vahtipalveluksesta."

Mies kumarsi ja meni äänettömästi pitämään silmällä vankiaan, sillä
sellaisena hän nyt Zaccariaa piti.

Gonzaga meni Fortemanin luokse vahtihuoneeseen ja teki, kuten oli
vahdille luvannut.

"Mutta", ärähti Ercole, punastuen, "kenen luvalla olette sen tehnyt?
Millä oikeudella lähetätte vahtisotilaita omille asioillenne? _Christo
Santo!_ Linnaanhan saattaa vihollinen tunkeutua vahtien noutaessa
teidän makeisrasiaanne tai runokirjaanne!"

"Muistanette —" alkoi Romeo rusentavan arvokkaan näköisenä.

"Piru vieköön teidät ja lähettäjänne!" kivahti öykkäri. "Herra
linnanpäällikkö saa kuulla tästä."

"Ei millään ehdolla", huudahti Gonzaga, jonka suuttumus nyt muuttui
levottomuudeksi; ja hän tarttui Fortemanin vaipan liepeeseen, kun
kapteeni aikoi lähteä toteuttamaan uhkaustaan. "Herra Ercole, olkaa
järkevä, pyydän. Hälyttäisimmekö koko linnan ja häiritsisimmekö monna
Valentinaa näin mitättömän asian tähden? Mies, teille nauretaan."
"Mitä?" Ercole ei pitänyt mistään sen vähemmän kuin siitä, että hänelle
naurettiin. Hän mietti hetkisen, ja hänestä alkoi tuntua, että kenties
hän teki kärpäsestä härkäsen. Sitten hän huusi: "Hei, Aventano, ota
pertuskasi ja mene vahtiin itäiselle muurille! Kas niin, herra Gonzaga,
olen noudattanut toivomustanne. Mutta herra Francesco saa kuulla tästä,
kun hän tulee kierrokselleen."

Gonzaga poistui hänen luotansa. Francesco ei lähtisi kierrokselleen
vielä tuntikauteen, eikä sitten olisi väliä, mitä Fortemani hänelle
kertoisi. Tavalla tai toisella hän pystyisi selittämään menettelynsä.

Hän meni linnanpihan poikki ja nousi portaita myöten omaan
huoneeseensa. Sinne päästyään hän sulki oven ja pani sen salpaan.
Sytytettyään kynttilän ja viskattuaan kirjeen pöydälle hän istuutui
silmäilemään sen ulkokuorta ja laajaa, punaista sinettiä, joka välkkyi
hänen kynttilänsä keltaisessa valossa.

Vai niin! Tämä harhaileva ritari, tämä mies, jota hän oli pitänyt
halpasukuisena palkkasoturina, oli kun olikin kuuluisa Aquilan kreivi,
Babbianon kansan lemmikki, kaikkien soturien ihanne Sisiliasta
Alpeille saakka. Eikä hän ollut sitä epäillyt! Tylsä-älyisenä hän
nyt piti itseään. Hän oli kuullut usein kuvailtavan tätä maineikasta
_condottieroa_, tätä Italian ritareiden esikuvaa. Hän olisi saattanut
tietää, ettei ole olemassa kahta niin hallitsevasti esiintyvää miestä
kuin hän oli nähnyt tämän miehen esiintyvän Roccaleonessa. Mitä varten
hän oli täällä? Johtuiko se siitä, että hän rakasti Valentinaa, vai
siitäkö —? Hän pysähtyi mielessään nopeasti muistelemaan Babbianon
poliittista elämää. Äkkiä hänen päähänsä pälkähti mahdollisuus,
joka pani hänen silmänsä säihkymään ja hänen kätensä vapisemaan
kiihkosta. Oliko tämä vain poliittinen suunnitelma kreivin serkun
syöksemiseksi valtaistuimelta, jonka tavoittelijaksi Gonzaga oli
kuullut Francesco del Falcoa huhuiltavan? Jos asia oli niin, kuinka
suloisesti hän saisikaan kostaa paljastaessaan kreivin! Kuinka kovasti
sen täytyisikään nöyryyttää Valentinaa! Kirje oli hänen edessään. Sen
sisältö selvittäisi, kuinka asianlaita oikein oli. Mitä kirjoitti
kreiville hänen ystävänsä Fanfulla?

Hän otti kirjeen käteensä ja tähysti tarkasti sinettiä. Hiljaa,
tyynesti, hitaasti hän sitten veti esille tikarinsa. Jos hänen
epäluulonsa olivat perusteettomat, tarjoaisi hänen kynttilänliekissä
kuumennetun tikarinsa terä hänelle keinon salata sen, että hän oli
peukaloinut kirjettä. Sujutettuaan terän sinetin alle hän liikutti sitä
varovasti, kunnes se heltisi ja jätti kirjeen avonaiseksi. Hän käänsi
sen auki laskoksistaan, ja hänen lukiessaan laajenivat hänen silmänsä.
Hän näytti sykertyvän tuoliinsa, ja hänen paperia pitelevä kätensä
tutisi. Vedettyään kynttilää likemmäksi hän varjosti silmiään ja luki
kirjeen toistamiseen sanan sanalta:

 "HERRA KREIVI.

 Olen viivyttänyt kirjoittamistani, kunnes tarkkailemani merkit
 tulisivat varmemmiksi, kuten nyt on käynyt, joten enää en vitkastele.
 Tämä siis lähtee Zaccarian tuomana ilmoittamaan teille, että tänään
 on lähetetty Gian Marialle sanoma, jossa häntä on vaadittu kolmessa
 päivässä palaa maan Babbianoon tai hylkäämään kaikki toiveet
 kruunuunsa, jota kansa lähettää edustajansa tarjoamaan teille
 Aquilaan, koska teidän luullaan olevan siellä. Nyt siis, rakas kreivi,
 tyranni on teidän armoillanne, Scyllan ja Charybdiksen välissä. Omassa
 vallassanne on päättää, miten tahdotte toimia; mutta riemuitsen
 siitä, etteivät teidän läsnäolonne Roccaleonessa ja itsepintainen
 puolustuksenne ole menneet hukkaan ja että pian saatte niittää hyvin
 ansaitun palkkion siitä. Kansaa on kiihoittanut tähän äärimmäiseen
 toimenpiteeseen täällä vallitseva hämminki.

 Olemme saaneet sellaisia tietoja, että Caesar Borgia varustaa Roomassa
 sotajoukkoa hyökätäkseen Babbianoon, ja kansa on kiukustunut sen
 tähden, että Gian Maria viipyy näin kauan poissa tällaisena aikana.
 Ihmiset ovat tässä suhteessa lyhytnäköisiä, sillä he eivät oivalla,
 millaisia tuloksia täytyy olla seurauksena Urbinon kanssa solmitusta
 liitosta. Jumala suojelkoon ja auttakoon Teidän Ylhäisyyttänne, jonka
 hartain palvelija olen.

 FANFULLA DEGLI ARCIPRETI."




KAHDESKOLMATTA LUKU

Paljastus


"Francesco", virkkoi Valentina, ja nimi tuli hänen huuliltaan,
ikäänkuin se olisi ollut hyväilysana, "minkä tähden tuollainen synkkä,
huolestunut ilme?"

He olivat ruokasalissa, jonne toiset olivat heidät jättäneet, ja
istuivat vielä pöydässä, jonka ääressä olivat syöneet illallista.
Francesco käänsi ylöspäin tummat, miettivät silmänsä, ja kun ne nyt
suuntautuivat Valentinaan, muuttui niiden miettivä ilme helläksi.

"Minua kiusaa tämä tietojen puute", tunnusti hän. "Toivoisin tietäväni,
mitä Babbianossa tapahtuu. Olin arvellut, että tähän mennessä
Caesar Borgia olisi kannustanut Gian Marian alamaiset jonkinlaiseen
toimintaan. Kunpa tietäisin!"

Neito nousi pystyyn, tuli hänen luoksensa ja jäi seisomaan käsi hänen
olkapäällänsä, katsellen hymyilevin silmin hänen ylöspäin käännettyjä
kasvojaan.

"Ja kiusaako moinen pikku seikka sinua — sinua, joka viikko sitten
vakuutit toivovasi, että tätä piiritystä kestäisi ikuisesti?"

"Älä pidä minua epävakaisena, _anima mia_", vastasi Francesco,
suudellen olallaan lepääviä norsunluunvalkeita sormia. "Se tapahtui,
ennenkuin maailmani muuttui sinun käskysi taikavoimasta. Ja niinpä",
toisti hän, "toivoisin tietäväni, mitä Babbianossa on tekeillä".

"Mutta miksi huokailla niin turhan toiveen tähden?" huudahti
Valentina. "Millä tavoin voisit tänne saada tietoja ulkoisen maailman
tapahtumista?"

Francesco mietti tuokion, etsien sanoja vastatakseen hänelle. Sillä
viikolla hän oli ollut parikymmentä kertaa paljastamaisillaan itsensä,
ilmaisemaisillaan Valentinalle, kuka ja mikä hän oli. Mutta aina
hän oli epäröinyt, jättäen paljastamisen toistaiseksi, kunnes aika
näyttäisi sopivammalta. Sellainen oli hänestä nyt. Valentina luotti
häneen, eikä hänellä ollut enää mitään syytä pysyä vaiti. Kenties hän
oli jo nyt vitkastellut liian kauan; ja niinpä hän oli puhkeamaisillaan
puhumaan, kun neito lähti hänen luotansa ja meni nopeasti ikkunan
ääreen lähestyvien askelten äänen hälyttämänä. Sekunnin kuluttua
avautui ovi, ja huoneeseen astui Gonzaga.

Tuokion hän seisoi epäröivänä oviaukossa, silmäillen heistä vuoroin
toista, vuoroin toista, ja häntä vuorostaan välinpitämättömästi
katseleva Francesco pani merkille, että hänen kasvonsa olivat kalpeat
ja että hänen silmänsä kiiluivat kuin kuumeisen. Sitten hän astui
eteenpäin, jätti oven jälkeensä auki ja eteni huoneeseen.

"Monna Valentina, minulla on teille ilmoitettavaa." Hänen äänensä
vapisi hieman. "Herra — Francesco, suvaitsetteko jättää meidät kahden
kesken?" Ja hänen kuumeiset silmänsä kääntyivät oveen päin niin
kaunopuheisesti, ettei sanoja kaivattu.

Francesco nousi hitaasti pystyyn, koettaen tukahduttaa hämmästystään
ja luoden pöydän ylitse katseen Valentinaan, ikäänkuin odottaen neidon
vahvistavan tai hylkäävän tämän pyynnön, että hänen olisi poistuttava.

"Ilmoitettavaa minulle?" kummasteli tyttö vähäisen rypistyksen vetäessä
hänen kulmakarvojaan vastakkain. "Minkäluontoinen asia on, hyvä herra?"
"Yhtä tärkeä kuin salainenkin."

Valentina kohotti leukaansa ja näytti kärsivällisesti hymyillen
pyytävän Francescoa sallimaan hänen tehdä tässä tapauksessa Gonzagan
mieliksi. Kerkeänä tottelemaan Francesco taivutti päätänsä.

"Olen huoneessani, kunnes lähden tarkastuskierrokselle, madonna",
ilmoitti hän ja poistui sitten huoneesta.

Gonzaga saattoi häntä ovelle, sulki sen jälkeensä, otti kasvoilleen
surullisen paheksumisen ilmeen, palasi pöydän ääreen ja jäi seisomaan,
katsoen sen toisella puolen olevaa Valentinaa.

"Monna", alkoi hän, "taivaan nimessä toivoisin tämän ilmoituksen, joka
minun on teille kerrottava, lähtevän jonkun muun huulilta. Katsoen
siihen, mitä on tapahtunut — täällä Roccaleonessa — minun hupsuuteni
tähden — te — te saatatte ajatella tämän uhkuvan kostonhimoa."

Tyttö tuijotti häneen ymmälläolevan näköisenä.

"Te herätätte minussa levottomuutta, hyvä Gonzaga", vastasi hän, vaikka
hymyillen.

"Voi! Kova onni on määrännyt osakseni vieläkin pahemman tehtävän. Olen
saanut selville niin ruman kavallusvehkeen täällä linnassanne kuin
petturi on koskaan punonut."

"Kavalluksen!" kertasi Valentina hiljaa silmiensä levitessä. "Entä kuka
on syypää?"

Mies empi hetkisen, heilautti sitten kättänsä ja ehdotti hermostuneesti:

"Ettekö suvaitse istua?"

Koneellisesti Valentina istuutui pöydän ääreen katse koko ajan
tähdättyinä toisen kasvoihin, samalla kun jännityksen synnyttämä
levottomuus yhä pahemmin jäyti hänen sydäntään.

"Istukaa tekin", kehoitti hän, "ja kertokaa!" Gonzaga siirsi tuolin
pöydän viereen, istuutui vastapäätä neitoa, vetäisi syvän henkäyksen ja
tiedusti:

"Oletteko milloinkaan kuullut puhuttavan Aquilan kreivistä?"

"Olisi kummallista, jollen olisi. Hänhän on Italian uljain ritari,
kuten maine häntä nimittää."

Gonzaga tähysti tarkasti tytön kasvoja ja oli tyytyväinen siihen, mitä
hän niistä näki.

"Tiedättekö, mitä babbianolaiset hänestä ajattelevat?"

"Tiedän heidän häntä rakastavan."

"Entä tiedättekö, että hän on Babbianon valtaistuimen tavoittelija?
Muistanette, että hän on Gian Marian serkku?"

"Tiedän hänen ja Gian Marian sukulaisuussuhteet. Sitä en ole kuullut,
että hän tavoittelee Babbianon valtaistuinta. Mutta mihin olemme
harhautuneet?"

"Emme ole harhautuneet, madonna", torjui Gonzaga, "vaan menemme
suoraa tietä mainitsemani kavalluksen ytimeen. Uskoisitteko
minua, jos sanoisin, että täällä Roccaleonessa on Aquilan kreivin
käskyläinen, joka kreivin eduksi pitkittää tätä piiritystä muka pyrkien
karkoittamaan Gian Marian pois?"

"Gonzaga —" aloitti Valentina, enemmän kuin puolittain arvaten, mihin
miehen selittelyt tähtäsivät. Mutta hovimies keskeytti hänen lauseensa
harvinaisen epäkohteliaasti.

"Malttakaahan, madonna!" huudahti hän, katse suunnattuna Valentinan
kasvoihin, pää käskevästi pystyssä. "Kuunnelkaa minua kärsivällisesti!
En puhu joutavia. Siitä, mitä teille kerron, on minulla todistuksia ja
todistaja. Sellainen henkilö, kreivin etujen ajaja, on keskuudessamme,
ja hänen todellinen tarkoituksensa pitkittäessään tätä piiritystä ja
rohkaistessaan ja auttaessaan teitä tekemään vastarintaa on saada
Babbianon kansan kärsivällisyys Gian Mariaa kohtaan loppumaan ja saada
se lähestyvän vaaran hetkellä, Caesar Borgian sotajoukkojen sitä
uhatessa, luovuttamaan kruunu Aquilan kreiville."

"Mistä saitte tämän ruman valheen?" kysyi Valentina posket
tulipunaisina, silmät hehkuvina.

"Monna", vakuutti mies kärsivällisesti, "tämä, mitä te nimitätte
valheeksi, on jo tapahtunut tosiasia. En esitä teille turhan
kuvittelun hedelmiä; minulla on taskussani mitä varmin todistus,
että toivotun laatuinen tulos on jo saavutettu. Gian Maria on saanut
alamaisiltaan uhkauksen, että jollei hän kolmen päivän kuluessa palaa
pääkaupunkiinsa, he painavat herttuallisen kruunun Aquilan kreivin
päähän."

Valentina nousi seisomaan, hilliten hyvin suuttumuksensa ja säilyttäen
äänensä tyynenä.

"Missä se todistuskappale on? Ei, ei; minun ei tarvitse sitä nähdä.
Olkoonpa se mikä tahansa, mitä se minulle todistaisi? Sen, että
sananne, sikäli kuin ne koskevat Babbianon politiikkaa, saattavat
pitää paikkansa; Gian Marialle tekemämme vastarinta saattaa tosiaankin
riistää häneltä valtaistuimen ja olla hyvä palvelus Aquilan kreiville;
mutta miten se todistaisi oikeaksi tuon valheenne, että herra Francesco
— sillä selvästikin puhutte juuri hänestä — että herra Francesco
olisi mainitsemanne kreivin asiamies? Siitä valheesta, Gonzaga, teitä
rangaistaan ansionne mukaan."

Hän vaikeni, jääden odottamaan vastausta, ja hänen tarkkaillessaan
keikaria, hyydytti tämän rauhallinen esiintyminen hänen sydäntään.
Hovimies oli niin itseensä luottava, niin varmuutta uhkuva, ja
Valentina oli oppinut tietämään sen Gonzagassa merkitsevän, että vaaran
ja miehen välillä oli luja varustus. Hän huoahti syvään.

"Monna, nämä julmat sananne eivät haavoita minua, koska sellaista
odotinkin. Mutta minuun koskee — ja kipeästi — jollette te saatuanne
tietää kaikki nöyrästi tunnusta tehneenne minua kohtaan vääryyttä,
tuominneenne minua karkeasti väärin. Te luulette minun tulleen
luoksenne ilkeä aikomus sydämessäni herra Francescoa kohtaan tuntemani
kostonhimon kannustamana. Sensijaan en tänne tullessani tuntenut
muuta kuin syvää murhetta sen vuoksi, että juuri minun ääneni täytyy
haihduttaa kauniit harhaluulonne, ja väkevää harmia häntä kohtaan,
koska hän on niin rumasti käyttänyt teitä omiin tarkoituksiinsa.
Malttakaa, madonna! Eräässä suhteessa olette oikeassa. Ei ollut ihan
oikein väittää, että tämä herra Francesco on Aquilan kreivin asiamies."

"Ahaa! Te peräydytte jo?"

"Vain vähän — mitättömän vähän. Hän ei ole asiamies, koska —" Hän empi
ja katsahti nopeasti tyttöön. Sitten hän huokaisi, alensi ääntänsä ja
mainiosti teeskennellen surua lopetti lauseensa: "Koska hän on itse
Francesco del Falco, Aquilan kreivi."

Valentina horjui hetkisen, ja väri häipyi hänen poskiltaan, jättäen
ne norsunluun valkeiksi. Hän nojasi raskaasti pöytää vasten ja mietti
kuulemaansa. Sitten veri syöksähti takaisin hänen kasvoihinsa yhtä
äkkiä kuin oli kadonnutkin ja nousi ihan hänen ohimoihinsa saakka.

"Se on valhe!" kivahti hän. "Sellainen valhe, jonka tähden teitä
ruoskitaan."

Keikari kohautti olkapäitään ja viskasi Francescon kirjeen pöydälle.

"Kas tuossa, madonna, sanojeni todistus!"

Tyttö silmäili paperia kylmästi. Hänen ensimmäinen mielijohteensa oli
kutsua Forteinani ja toteuttaa uhkauksensa Gonzagan ruoskittamisesta
suostumatta edes katsomaan tuota paperia, jota mies niin varmasti
nimitti todistukseksi; mutta kenties toisen varmuus tehosi häneen ja
kosketti naisellisen uteliaisuuden kieltä. Että Gonzaga oli väärässä,
se oli hänestä ihan epäilemätöntä; mutta hän oli myöskin varma siitä,
että mies uskoi olevansa oikeassa, ja aprikoi, mikä saattoi olla tuo
esine, joka oli herättänyt Gonzagassa sellaisen uskon. Sittenkään hän
ei siihen kajonnut, vaan kysyi välinpitämättömästi: "Mikä se on?"

"Se on kirje; sen toi tänne tänä iltana mies, joka ui vallihaudan
poikki ja joka määräyksestäni on pidätettynä aseistustornissa. Sen on
lähettänyt Fanfulla degli Arcipreti Aquilan kreiville. Jos suvaitsette
muistella erästä päivää Acquaspartassa, muistanette, että Fanfulla
oli sen perin komean herrasmiehen nimi, joka puhutteli tätä herra
Francescoa huomattavan kunnioittavasti."

Valentina loi mielessään katsauksen taaksepäin, kuten hovimies oli
pyytänyt, ja muisti. Sitten hän muisti senkin, että Francesco oli
juuri sinä iltana maininnut kiihkeästi odottavansa uutisia Babbianosta
ja että kun hän oli tiedustanut, miten hän voisi saada uutisia
Roccaleoneen, Gonzaga oli astunut sisään, ennenkuin Francesco oli
ehtinyt vastata. Se vastaus olikin näyttänyt panevan Francescon
epäröimään. Se ajatus alkoi äkkiä hyytää häntä. Oi, se oli mahdotonta,
mieletöntä! Mutta kuitenkin hän otti kirjeen pöydältä. Otsa rypyssä hän
luki sen, samalla kun Gonzaga tarkkaili häntä, tuskin jaksaen estää
tyydytystä kiilumasta silmistään.

Valentina luki kirjeen hitaasti, ja hänen lukiessaan kävivät hänen
kasvonsa kuolemankalpeiksi. Lopetettuaan hän seisoi hiljaa pitkän
tuokion, silmäillen allekirjoitusta, muistellen Gonzagan sanoja ja
vertaillen niitä kaikkeen, mitä oli tehty ja puhuttu, eikä hän löytänyt
vähäisintäkään ristiriitaisuuden häivettä, jota hän niin hartaasti etsi.

Tuntui siltä kuin olisi käsi puristanut sydäntä hänen rinnassaan. Tämä
mies, johon hän oli luottanut, tämä hänen asiansa verraton puoltaja,
olikin vain oman edun tavoittelija, juonittelija, joka edistääkseen
omia pyyteitään oli tehnyt hänestä pelinappulansa. Hän ajatteli, kuinka
Francesco hetkisen ajan oli pitänyt häntä sylissään ja suudellut häntä,
ja silloin koko hänen sielunsa kuohahti sitä arvelua vastaan, että
kaikki oli pelkkää petosta.

"Se on kaikki häntä vastaan viritettyä juonta!" huudahti hän posket
jälleen tulipunaisina. "Se on teidän kurjaa keksintöänne, herra
Gonzaga, inhoittava valhe!"

"Madonna, kirjeentuoja on vielä pidätettynä. Pankaa hänet vastakkain
herra Francescon kanssa tai kuulustelkaa häntä saadaksenne tietää
hänen isäntänsä oikean nimen ja aseman. Jos muuten tuo kirje on
teistä riittämätön todistuskappale, pyydän teitä muistelemaan
tosiseikkoja. Minkä tähden hän valehteli teille, väittäen nimensä
olevan Francesco Franceschi? Minkä tähden hän kehoitti teitä — kaikkia
järkisyitä vastaan — jäämään tänne tuotuaan teille tiedon Gian Marian
lähestymisestä? Jos hän olisi pyrkinyt ainoastaan palvelemaan teitä,
olisi hän tehnyt sen paremmin luovuttamalla oman linnansa Aquilan
teidän käytettäväksenne ja jättämällä tänne Gian Marialle tyhjän pesän
kuten minä ehdotin."

Valentina vaipui tuolille aivot kuumeisina.

"Vakuutan teille, madonna; tässä ei ole erehdystä. Se, mitä olen
puhunut, on totta. Hän olisi pidättänyt Gian Mariaa täällä vielä
kolme päivää, kun taas, jos antaisitte kreiville tuon kirjeen, hän
otaksuttavasti huomenillalla pujahtaisi yön pimeyteen ehtiäkseen
kolmantena päivänä Babbianoon ottaakseen valtaistuimen, jota hänen
serkkunsa käsittelee niin kevyesti. Pyhä Jumala!" kiivasteli hän.
"Mielestäni tämä on pirullisin petossuunnitelma, mitä ihmisaivot ovat
konsanaan keksineet ja ihmisen sydämettömyys toteuttanut."

"Mutta — mutta —" sopersi tyttö, "kaikki tämä edellyttää, että herra
Francesco todellakin on Aquilan kreivi. Eikö — eikö tämä kirje saata
olla tarkoitettu johonkin muuhun määräpaikkaan?"

"Suvaitsetteko kuulustella kirjeen tuojaa ja kreiviä vastakkain?"

"Kreiviä?" kertasi tyttö hiljaa. "Herra Francescoa kai tarkoitatte?"
Häntä puistatti. Omituisen epäjohdonmukaisesti hän sitten vastasi
suupieliensä oudosti värähdellessä: "En, en halua enää nähdä hänen
kasvojaan."

Gonzagan silmissä välähti leimaus, joka heti sammui. "Parasta on
ottaa asiasta varma selko", huomautti hän, nousten pystyyn. "Käskin
Fortemanin tuoda Lanciotton tänne. Nyt hän lienee vartoamassa oven
ulkopuolella. Päästänkö heidät sisälle?"

Valentina nyökkäsi virkkamatta mitään; Gonzaga avasi oven ja huusi
Fortemania. Hänelle vastasi ääni juhlasalin hämystä.

"Tuokaa Lanciotto tänne!" komensi hän.

Kun Francescon palvelija astui sisään kasvoillaan hämmästyksen ilme
näiden outojen puuhien johdosta, kuulusteli häntä Valentina, jonka ääni
oli kylmä, ikäänkuin asia ei olisi lainkaan koskenut häneen.

"Sanokaa minulle, junkkari", käski hän, "ja jos pidätte kaulastanne,
muistakaakin puhua totta — mikä on isäntänne nimi!"

Lanciotto vilkaisi hänestä Gonzagaan, joka seisoi syrjässä kyynillinen
väreily aistillisilla huulillaan.

"Vastatkaa monna Valentinalle!" hoputti hovimies. "Ilmoittakaa
isäntänne oikea nimi ja asema!"

"Mutta, armollinen neiti", alkoi Lanciotto hämmentyneenä.

"Vastatkaa!" kivahti Valentina, takoen pöytää pienillä nyrkeillään
tylyn kärsimättömästi. Ja Lanciotto, joka oivalsi, ettei mikään muu
auttanut, vastasi: "Herra Francesco del Falco, Aquilan kreivi."
Valentinan huulilta kirposi jotakin, mikä alkoi nyyhkytyksenä ja
päättyi nauruun. Ercolen silmät menivät levälleen hänen kuultuaan
sen uutisen, ja olisipa hän pistänyt väliin kysymyksen, jollei
Gonzaga olisi lyhyesti käskenyt hänen mennä aseistustorniin ja tuoda
siellä olevan sotilaan ja miehen, jonka Gonzaga oli jättänyt hänen
vahdittavakseen.

"En jätä mieleenne epäilyksen varjoakaan, madonna", lausui hän
selitykseksi.

He odottivat äänettöminä — sillä Lanciotton läsnäolo ehkäisi
keskustelun — kunnes Ercole palasi seurassaan sotilas ja Zaccaria, joka
nyt oli muuttanut pukuaan. Ennenkuin he ehtivät tiedustaa tulokkaalta
mitään, saivat he mahdollisiin kysymyksiinsä vastauksen hänen ja hänen
palvelijakumppaninsa välisestä tervehdyksestä.

Gonzaga kääntyi Valentinan puoleen. Tyttö istui aivan hiljaa,
ruskeahiuksinen pää taivutettuna ja silmissä haikean tuskainen ilme.
Ja samassa kuului ulkoa ripeitä askelia. Ovi sysättiin auki, ja
kynnykselle seisahtui Francesco itse, kun taas hänen takaansa näkyivät
Peppen huolestuneet kasvot. Vaistomaisesti Gonzaga peräytyi askeleen,
ja hänen kasvonsa muuttuivat kalpeammiksi.

Francescon nähdessään Zaccaria syöksähti eteenpäin ja kumarsi syvään.

"Teidän ylhäisyytenne!" tervehti hän. Ja jos oli puuttunut jotakin
pikku seikkaa täydentämään kreiviä vastaan kasattua todistusaineistoa,
tuntui Francesco itse omituisen kovan onnen sattuman nojalla sen
tarjoavan. Ruokasaliin kokoontunut kummallinen ryhmä, joka kiinnitti
hänen huomiotaan, ja läsnäolevien vakava olemus vahvistivat Peppen
hänelle tuomaa varoitusta, että jotakin oli vinossa. Hän sivuutti
palvelijansa tervehdyksen tyyten ja katsoi Valentinaa silmissään
ymmälläolon ilme, joka olisi saattanut olla levottomuuden merkki.

Valentina nousi heti pystyyn suuttumuksen punan värittäessä hänen
poskiaan. Francescon pelkkä katsekin näytti muuttuneen loukkaukseksi,
jota hän kaiken tapahtuneen jälkeen ei jaksanut sietää — sillä kreivin
suudelman muisto kirveli kuin myrkkyhammas hänen aivoissaan. Häneltä
pääsi omituinen naurahdus. Hän viittasi Francescoon päin.

"Fortemani, pidättäkää Aquilan kreivi!" komensi hän ääni tuikeana ja
tasaisena. "Ja jos pidätte henkeänne arvossa, niin varokaa, ettei hän
pääse karkaamaan!"

Kookas öykkäri epäröi. Hän tunsi Francescon menettelytavat, eivätkä ne
häntä rohkaisseet.

"Madonna!" ähkäisi Francesco entistä pahemmin ymmällä.

"Kuulitteko käskyni, Fortemani?" kivahti tyttö. "Viekää hänet pois!"

"Teidän ylhäisyytenne?" huudahti Lanciotto, vieden kätensä miekan
kahvaan ja katsahtaen isäntänsä silmiin valmiina tempaisemaan miekkansa
ja lyödä huimimaan, jos kreivi katseellaan käskisi.

"St! Antaa olla!" rauhoitti Francesco häntä kylmästi.

"Kas tässä, herra Forteinani!" Ja hän ojensi tikarinsa, ainoan hänellä
olevan aseen.

Pyydettyään Gonzagaa saattajakseen Valentina aikoi poistua huoneesta.
Silloin Francesco näytti heräävän tajuamaan asemansa.

"Madonna, malttakaa!" huudahti hän, astuen verkkaisesti Valentinan
eteen. "Teidän täytyy kuunnella minua. Olen antautunut totisessa
luottamuksessa ja varmasti uskoen, että kun olette kuunnellut minua —"

"Kapteeni Fortemani", tiuskasi neito melkein kiukkuisesti, "hillitkää
vankianne! Haluan poistua."

Silminnähtävän vastahakoisesti Ercole laski kätensä Francescon olalle;
mutta se oli tarpeetonta. Valentinan sanat kuultuaan kreivi peräytyi
ikäänkuin olisi saanut iskun, siirtyi pois neidon tieltä, ähkäisten
samalla kertaa epäilystä ja harminsekaisesta alistumisesta. Hetkiseksi
hänen silmänsä suuntautuivat Gonzagaan niin vimmaisina, että heikko
hymy häipyi hovimiehen huulilta ja hänen polvensa tutisivat hänen
rientäessään pois huoneesta Valentinan jäljessä.




KOLMASKOLMATTA LUKU

Aseistustornissa


Sisemmän linnanpihan karkeat kivet hohtivat puhtaina ja kirkkaina
aamuauringon paisteessa, vielä märkinä niitä edellisenä yönä
huuhdelleesta rankasta sateesta.

Narri istui karkeatekoisella tuolilla pitkän käytävän eteisessä ja
hautoi mietteitään, synkästi silmäillen välkkyvää kiveystä. Hän oli
äkeissään, mikä oli harvinaista tässä hyväntuulisessa Peppessä, jollei
veli Domenico ollut kysymyksessä. Hän oli koettanut puhua monna
Valentinalle järkeä siltä, että herra Francescoa pidettiin vankina
huoneessaan, ja neito oli käskenyt hänen rajoittamaan huomionsa
ilveilyyn, esiintyen hänelle tylymmin kuin milloinkaan ennen. Mutta
uhmaillen emäntänsä komennuksia hän oli hämmästyttänyt Valentinaa
ilmoittamalla tietäneensä, kuka herra Francesco oli siitä päivästä
alkaen, jolloin he olivat ensi kerran kohdanneet hänet Acquaspartassa.
Hän oli aikonut sanoa enemmänkin. Hän oli aikonut lisätä, että
Francesco oli karkoitettu Babbianosta ja että yleisesti tiedettiin
hänen olevan vastahakoisen nousemaan serkkunsa valtaistuimelle. Hän oli
aikonut selvittää emännälleen, että jos Francesco olisi sitä halunnut,
hänen ei olisi tarvinnut alentua sellaiseen tekoon, jollaisesta
Valentina häntä nyt syytti. Mutta Valentina oli sulkenut hänen suunsa
ja karkoittanut hänet luotansa äkäisillä sanoilla ja vielä äkäisemmillä
uhkauksilla.

Ja sitten oli Valentina lähtenyt jumalanpalvelukseen, ja narri oli
etsinyt suojaa käytävän eteisestä purkaakseen siellä pahaa tuultansa
— tai oikeastaan antautuakseen sen valtoihin — pohtiessaan naisten
tyhmyyttä ja Gonzagan kavaluutta, sillä hän ei lainkaan epäillyt, että
tämä surkea asiantila oli juuri viimemainitun syytä.

Ja hänen istuessaan siellä — eriskummaisena, rujomuotoisena, korean
täplikkääseen asuun puettuna olentona — valtasi hänet hillitön raivo.
Miten heille nyt kävisi? Ilman Aquilan kreivin lujaa tukea olisi
miehistö jo viikko sitten pakottanut Valentinan antautumaan. Mitä
tapahtuisi nyt, kun kreivin peloittava komennuskyky ei enää ollut
hillitsemässä sotilaita?

"Hän huomaa typeryytensä sitten, kun se on liian myöhäistä.
Sellainen on naisten tapa", vakuutti hän itsekseen. Ja koska
hän rakasti emäntäänsä, tyrmistytti se ajatus hänen uskollista
sieluaan. Hän odottaisi paikallaan, kunnes monna Valentina
palaisi jumalanpalveluksesta, ja sitten emäntä kuulisi — kaikki
kuulisivat hänen sanansa. Hän ei enää sallisi niin helposti ajaa
itseään pois. Kiihkeästi hän mielessään aprikoi, mitä hän sanoisi,
kuinka yllättävällä, ponnekkaalla lauseella hän pakottaisi toiset
kiinnittämään huomionsa hänen puheisiinsa, kun häntä säpsäytti kappelin
portaille ilmestynyt hahmo. Se näyttäytyi äkkiä ja hiljaa kuin
ilmestys, mutta se oli Romeo Gonzagan näköinen.

Hänet nähtyään Peppe vaistomaisesti vetäytyi eteisen pimentoon; hänen
silmänsä erotti, kuinka epäilyttävän salavihkaiset hovimiehen liikkeet
olivat, ja hän tarkkaili niitä tuiman kiihkeästi. Hän näki Romeon
silmäilevän varovasti ympärilleen ja laskeutuvan sitten portaita
alas varpaillaan ilmeisesti sen tähden, ettei hänen askeltensa ääni
kantautuisi kappelissaolijoiden korviin. Lainkaan aavistamatta, että
Peppe oli läheisyydessä hän senjälkeen ripeästi kiiruhti pihan poikki
ja katosi ulommalle pihalle vievään holvikäytävään. Ja varmana siitä,
ettei olisi vahingoksi jonkun verran tutustua hovimiehen puuhiin narri
lähti seuraamaan häntä.

Huoneessaan Leijonan tornin kohdalla oli Aquilan kreivi viettänyt
levottoman yön, häntä oli vaivannut sama pelko linnan kohtalosta, joka
oli tuskastuttanut narria, mutta hän ei ollut yhtä herkkä syyttämään
vankeudestaan Gonzagan juonittelua. Zaccarian saapuminen oli ilmaissut
hänelle, että Fanfullan oli vihdoinkin täytynyt kirjoittaa, eikä hän
voinut otaksua muuta, kuin että kirje oli joutunut monna Valentinan
käsiin ja että se oli sisältänyt jotakin sellaista, minkä neito oli
tulkinnut osoittavan hänellä olevan kavallusaikeita.

Katkerasti hän nyt moitti itseään siitä, ettei ollut ihan alusta alkaen
avoimesti ilmaissut Valentinalle nimeään; katkerasti hän moitti neitoa
siitä, ettei viimemainittu ollut suostunut edes kuulemaan sen miehen
sanoja, jota hän vakuutti rakastavansa. Jos Valentina vain olisi
maininnut, millä perusteilla hän epäili häntä, Francescoa, olisi hän,
sen hän uskoi varmasti, voinut haihduttaa epäluulot yhdellä sanalla,
selvittää, kuinka perusteettomat ne olivat ja kuinka vilpittömät hänen
aikeensa neitoa kohtaan olivat. Eniten häntä kiusasi se, että Zaccarian
niin kauan odotettu ja niin kauan viipynyt saapuminen osoitti, että
hänen tuomansa uutiset olivat tärkeät. Sen seurauksena saattaisi olla,
että Gian Maria saattaisi liikehtiä millä hetkellä tahansa ja että
hänen toimintansa saattaisi olla laadultaan epätoivoista.

Fortemanin miehissä oli Francescon vangitseminen välttämättä
herättänyt alakuloisuutta sekä harmia Valentinaa kohtaan, joka oli
sen aiheuttanut. Juuri hänen kätensä oli pitänyt heitä koossa, hänen
harkintakykynsä — josta he olivat saaneet eittämättömiä näytteitä —
oli valanut heihin rohkeutta. Hän oli sellainen johtaja, joka oli
osoittanut pystyvänsä johtamaan ja johon he luottivat niin, että
olisivat olleet valmiit ryhtymään mihin tahansa hänen käskystään.
Kuka heitä nyt johti? Fortemani oli vain yksi heistä, ja hän oli ihan
satunnaisen seikan nojalla joutunut heidän komentajakseen. Gonzaga oli
keikari, jonka tanssiaskelia he matkivat ja jonka älyä he halveksivat,
kun taas Valentina, vaikka olikin uljas ja rohkea, oli sittenkin vain
tyttö, jolla ei ollut maailmallista eikä senkään vertaa sotilaallista
kokemusta ja jonka määräysten noudattaminen saattaisi olla samaa kuin
itsemurha.

Tällaisia mielipiteitä ei kukaan kannattanut voimakkaammin kuin
itse Ercole Fortemani. Milloinkaan hän ei ollut suorittanut mitään
vastahakoisemmin kuin nyt Francescon vangitsemisen, ja kun hän mietti,
mitä siitä todennäköisesti seuraisi, ei hänen tyrmistyksellään ollut
rajoja. Hän oli oppinut pitämään arvossa ja omalla karkealla tavallaan
jopa rakastamaankin heidän taitavaa linnanpäällikköään, ja saatuaan
vangitsemishetkellä tietää, kuka Francesco oikeastaan oli, oli hänen
ihailunsa kasvanut jonkunlaiseksi nöyräksi kunnioitukseksi sitä
_condottieroa_ kohtaan, jonka nimi oli Italian sotilaista samanlainen
kuin jonkun suojeluspyhimyksen nimi.

Jotta hänen vankinsa vartiointi olisi varma, oli Gonzaga, joka nyt oli
taaskin ruvennut Roccaleonen komentajaksi, käskenyt hänen viettää yönsä
Francescon etuhuoneessa. Hän oli mennyt tätä määräystä pitemmälle ja
viettänyt melkoisen osan yöstä itse kreivin huoneessa.

"Teidän ei tarvitse muuta kuin puhua", oli öykkäri vannonut, osoittaen
Francescolle, millaiset hänen tunteensa oikein olivat, "ja linna on
teidän. Kun lausutte vain sanan, liittyvät mieheni tottelemaan teitä,
ja te saatte menetellä Roccaleonessa mielenne mukaan."

"Te kurja kavaltaja!" oli Francesco nauraen vastannut. "Ettekö muista,
kenen palveluksessa olette? Antaa kaiken olla niinkuin on, Ercole!
Mutta jos haluatte tehdä minulle palveluksen, niin sallikaa minun
tavata Zaccariaa — sitä miestä, joka saapui Roccaleoneen tänä iltana."
Sen oli Ercole tehnyt. Zaccaria tunsi tuomansa kirjeen sisällön
hyvin, sillä Fanfulla oli sen ilmoittanut hänelle siltä varalta, että
hänen oman turvallisuutensa tähden olisi pakko hävittää se — ja nyt
hän katkerasti katui sitä, ettei ollut turvautunut siihen keinoon.
Zaccarialta Francesco siis sai tietää kaikki, mitä halusi, ja koska ne
tiedot vain vahvistivat hänen pelkoaan, ettei Gian Maria enää lykkäisi
toimintaansa tuonnemmaksi, tuskastutti häntä suunnattomasti se, että
hän itse oli vangittuna.

Aamun harmailla tunneilla hän tuli rauhallisemmaksi ja lampun
valossa, jonka Ercole oli hänen pyynnöstään täyttänyt, hän istuutui
kirjoittamaan Valentinalle kirjettä, jonka hän uskoi herättävän neidon
sydämessä varmuuden hänen vilpittömyydestään. Koska Valentina ei
suostunut kuuntelemaan häntä, oli tämä ainoa mahdollinen menettelytapa.
Tunnin kuluttua — hänen himmeän lamppunsa valon käytyä keltaiseksi nyt
auringon noustua — oli hänen kirjeensä valmis, ja hän kutsui taaskin
Ercolen luokseen, pyytäen häntä heti viemään kirjeen monna Valentinalle.

"Odotan siihen saakka, kunnes hän palaa kappelista", vastasi Ercole.

Hän otti kirjeen ja lähti. Pihalle ehdittyään hän kummastui nähdessään
narrin henkeään haukkoen syöksyvän luokseen kiihtymyksen kuvastuessa
hänen omituisten kasvojensa kaikista piirteistä.

"Nopeasti, Ercole!" kehoitti Peppe häntä. "Tulkaa mukaani!"

"Hitto sinut vieköön, sinä paholaisen sikiö — mihin?" murahti soturi.

"Kerron mennessämme. Emme saa tuhlata minuuttiakaan. Tekeillä on
kavallus — Gonzaga —" huohotti narri ja lisäsi vimmaisesti: "Tuletteko?"

Fortemani ei tarvinnut toista kehoitusta. Mahdollisuus saada kaunis
herra Romeo kiinni kavalluksesta oli liian suloinen houkutus. Pärskyen
ja puhkuen — sillä ankara juominen oli pahasti pilannut hänen
hengitystään — kookas kapteeni hoputti narria joutumaan, kuunnellen
kävellessään huohotuksia, joilla narri kertoi tarinansa. Paljoa siinä
ei ollutkaan. Peppe oli nähnyt herra Gonzagan menevän aseistustorniin.
Ampumaraosta hän oli tähyillyt, kun Gonzaga oli ottanut seinältä
kaaripyssyn, tarkastanut sitä, laskenut sen pöydälle ja istuutunut
kirjoittamaan.

"No?" tiedusti Ercole. "Mitä muuta?"

"Ei mitään muuta. Siinä kaikki", vastasi kyssäselkä.

"Taivas ja helvetti!" karjaisi öykkäri, seisahtuen ja katsoa mulkoillen
maltitonta kumppaniaan. "Ja sinä olet juoksuttanut minua tämän tähden?"

"Eikö siinä sitten ole kylliksi?" tokaisi Peppe pontevasti. "Tuletteko
eteenpäin?"

"En enää askeltakaan", vastasi kapteeni, suuttuen pahasti. "Onko tämä
kurjaa pilaa? Entä se kavallus, josta puhuit?"

"Kirje ja kaaripyssy!" ähkyi Peppe ihan suunniltaan, virnistellen
kammottavasti tämän viivytyksen tähden. "Hyvä Jumala, onko ikinä ollut
moista tomppelia! Eikö se herätä mitään tuossa paksussa, tyhjässä
esineessä, jota nimitätte pääksenne? Oletteko unohtanut, miten
Gian Marian lähettämä tuhannen florinin tarjous tuli Roccaleoneen?
Kaaripyssyn nuolen ympärillä, tyhmyri! Tulkaa, sanon, ja jälkeenpäin
saatte kirjavan vaippani, ainoan liverin, jota teillä on oikeus
käyttää."

Tyrmistyneenä oivaltaessaan asian Ercole unohti sivaltaa ilveilijää
rangaistukseksi hävyttömyydestä ja salli narrin taaskin kiidättää
itseään ulomman pihan poikki ja varustuksille vieviä portaita ylöspäin.

"Arveletko —" alkoi hän.

"Arvelen, että teidän olisi paras kävellä hiljempaa", ärähti narri
kuiskaten, "ja hillitä ukkosmaista tohinaanne, jos mielitte yllättää
herra Romeon".

Ercole hyväksyi vihjauksen sävyisesti kuin lammas, jätti narrin
jälkeensä portaille ja meni hiljaa ylöspäin, lähestyen aseistustornia.
Hän tirkisti varovasti ampumaraosta; häntä suosi se seikka, että
Gonzaga oli selin häneen päin, ja hän huomasi, ettei hän ollut ehtinyt
vähääkään liian aikaisin.

Hovimies oli kumarassa, ja korviinsa kantautuvasta kitinästä Ercole
arvasi hänen parhaillaan vääntävän kaaripyssyä jännityksiin. Hänen
vieressään olevalla pöydällä virui paperiarkkiin kiedottu nuoli.

Nopeasti ja meluttomasti Ercole kiersi tornin ympäri, ja seuraavalla
hetkellä hän oli työntänyt auki telkeämättömän oven ja astui sisälle.

Häntä tervehti kauhuinen kirkaisu, ja Gonzaga, joka heti oikaisihe
pystyyn, käänsi häneen päin perin pelästyneet kasvot. Kun hovimies
sitten näki, kuka tulija oli, saivat hänen kasvonsa jonkun verran
takaisin tavallista tyyntä ilmettään, mutta hänen katseensa oli
levoton, ja hänen poskensa olivat kalpeat.

"_Sant Iddio_!" huohotti hän. "Te hätkähdytitte minua, Ercole. En
kuullut teidän tuloanne."

Öykkärin kasvoissa oli jotakin, mikä nyt lisäsi Gonzagan levottomuutta.
Hän koetti vielä hillitä itseään, samalla kun hän sijoittui Ercolen ja
pöydän väliin piilottaakseen kielevää nuolta ja tiedusti, mitä kapteeni
etsi sieltä.

"Tuota Gian Marialle kirjoittamaanne kirjettä", oli juro, tinkimätön
vastaus, sillä Ercole ei vähääkään välittänyt diplomaattisesta
esiintymisestä.

Gonzagan suu loksahti ammolleen, ja hänen ylähuulensa vapisi hampaita
vasten. "Mitä — Mi —"

"Antakaa tänne se kirje!" tiukkasi Ercole, astuen nyt hänen likelleen
niin hurjan näköisenä, että Gonzaga nielaisi paheksuvat sanat,
joita hän ajatteli. Sitten hän kuten umpikujaan joutunut eläin — ja
sellaisessa tapauksessa rottakin yrittää puolustautua — heilautti
päänsä yläpuolelle käsissään olevan raskaan kaaripyssyn ja sulki
Ercolelta tien.

"Peräytykää" kiljaisi hän. "Tai Jumalan ja hänen pyhimystensä nimessä
kolhaisen kallonne halki, niin että aivonne valuvat ulos."

Öykkäri päästi kurkkunaurahduksen, ja sitten hänen kätensä kietoutuivat
Gonzagan siromuotoisten vyötäisten ympäri, ja keikari nostettiin irti
maasta. Hän iski kaaripyssyllä rajusti, kuten oli uhannut, mutta se
osui tyhjään ilmaan. Seuraavalla hetkellä Gonzaga lennähti tornin
nurkkaan, pahasti kolhiutuen.

Niin kiivaan raivon vallassa, että hän tunsi sen ehdyttävän voimiaan
ja salpaavan hengitystään hän liikahti noustakseen pystyyn ja
heittäytyäkseen jälleen ahdistajansa kimppuun. Mutta Fortemani oli
hänen niskassaan ja kaikesta hänen rimpuilultaan huolimatta sai hänet
käännetyksi vatsalleen, väännetyksi hänen kätensä selän taakse ja
sidotuksi ne yhteen lähellä olleella vyöllä.

"Pysy alallasi, skorpioni!" ärähti tappelupukari, joka hengitti
raskaasti ponnistustensa tähden. Hän nousi seisomaan, otti nuolen,
jonka ympärille kirje oli sidottu, luki osoitteen — "Korkealle ja
Mahtavalle Herttualle Gian Maria Sforzalle" — hihitti puolittain
hilpeydestä, puolittain halveksumisesta ja poistui, lukiten oven
jälkeensä.

Yksin jäätyään Gonzaga virui vatsallaan samassa paikassa, johon
hänet oli paiskattu, kykenemättä tekemään juuri muuta kuin ähkymään
ja hikoilemaan äärimmäisessä epätoivossaan, samalla kun hän odotti
niiden miesten tuloa, jotka todennäköisesti hänet lopettaisivat.
Hän ei voinut toivoa armoa edes Valentinalta, niin raskauttava oli
hänen kirjoittamansa kirje. Siinä hän kehoitti herttuaa pitämään
sotilaansa valmiina jumalanpalveluksen aikana seuraavana aamuna ja
odottamaan, kunnes Gonzaga liehuttaisi nenäliinaa muurilta. Senjälkeen
hänen piti heti edetä sivuportille, joka olisi auki, ja kaikki muu,
lupasi Gonzaga, kävisi helposti. Hän yllättäisi koko varusväen
jumalanpalveluksessa ja aseettomana.

Kun Francesco luki sen, välähtivät hänen silmänsä, hänen huuliltaan
kirposi kirous; mutta ei hänen katseestaan eikä kirouksestaan uhkunut
suuttumusta, kuten Fortemani oli odottanut. Kreivin mieleen juolahti
äkkiä ajatus, joka oli niin omituinen ja humoristinen, mutta näytti
sittenkin niin helpolta toteuttaa, että hän purskahti nauramaan.

"Jumala siunatkoon tätä hupsua, koska hän on mahdollisimman sopiva
kavaltaja!" huudahti hän, jolloin Fortemanin suu hämmästyksestä meni
auki ja Peppen silmät levisivät hyvin pyöreiksi. "Ercole, hyvä ystävä,
tässä on syötti, jolla saamme älliömäisen serkkuni ansaan, niin hyvä,
etten ikinä olisi itse sellaista keksinyt."

"Tarkoitatteko —?"

"Viekää se takaisin hänelle!" huusi kreivi, ojentaen kirjettä
innosta vapisevalla kädellä. "Viekää se takaisin ja taivuttakaa joko
rehellisillä tai rumilla keinoilla hänet ampumaan se, kuten hän aikoi;
ja jos hän kieltäytyy, niin, no, sitten sinetöikää se ja ampukaa se
itse! Mutta laittakaa niin, että se joutuu Gian Marialle!"

"Enkö saa tietää, mikä on tarkoituksenne?" kysyi ymmälle joutunut
Ercole.

"Kaikki aikanaan, hyvä ystävä. Ensin tehkää tuolle kirjeelle, kuten
käskin! Kuulkaahan! Olisi paras selittää, että luettuanne sen suostutte
yhdessä hänen kanssansa kavaltamaan Roccaleonen, koska teissä
itsessänne on herännyt pelko siitä, mikä kohtalo teitä lopullisesti,
odottaa jouduttuanne Gian Marian käsiin. Vaatikaa häntä lupaamaan
teille rahaa, koskemattomuuden, mitä haluatte, palkkioksenne! Mutta
saakaa hänet uskomaan, että olette vilpitön, ja taivuttakaa hänet
ampumaan tuo arvokas nuolensa! Ja nyt menkää. Älkää hukatko aikaa,
sillä pian palaavat toiset jumalanpalveluksesta, ja tilaisuutenne on
mennyt! Tulkaa myöhemmin tänne! Sitten kerron, mitä on mielessäni. Ensi
yönä on meillä paljon puuhaa, Ercole, ja teidän täytyy päästää minut
vapaaksi, kun muut ovat vuoteessa. Menkää nyt!"

Ercole poistui, ja Peppe, joka jäi huoneeseen, kiusasi kreiviä
kysymyksillä, joihin viimemainittu vastaili, kunnes narri vihdoin
oivalsi, mihin suunnitelma tähtäsi, ja häpeämättä vannoi, ettei
maailmassa ollut suurempaa pilantekijää kuin hänen ylhäisyytensä oli.
Sitten Ercole palasi.

"Onko se tehty? Lähtikö kirje?" huudahti Francesco.

Fortemani nyökkäsi.

"Me olemme vannoutuneet veljeksiksi tässä jutussa, hän ja minä.
Hän lisäsi kirjeeseensä rivin, jossa hän ilmoitti saaneensa minut
apurikseen, minkä vuoksi myöskin minulle toivottiin koskemattomuutta."

"Olette toiminut hyvin, Ercole", kehui Francesco. "Antakaa nyt minulle
takaisin se monna Valentinalle aikomani kirje! Sitä ei enää tarvita.
Mutta palatkaa luokseni tänä iltana neljännellä hetkellä, kun kaikki
ovat makuulla, ja tuokaa muassanne palvelijani Lanciotto ja Zaccaria!"




NELJÄSKOLMATTA LUKU

Keskeytynyt jumalanpalvelus


Tänä Kristuksen ruumiin juhlan keskiviikkona, joka oli ratkaiseva tämän
kertomuksen kaikille henkilöille, sarasti aamu sumuisena ja harmaana,
ja ilmaa viilensi mereltä puhaltava tuuli. Kappelin kello kilisi
kutsuvasti, ja linnanväki marssi vakavana jumalanpalvelukseen.

Pian saapui monna Valentina seurassaan hovinaiset, hovipojat
ja viimeisenä Peppe, jonka ohuen hartausnaamarin alta kuulsi
huolestunut ja levoton ilme. Valentina oli hyvin kalpea, hänen
silmiänsä reunustivat tummat, unettomuudesta kertovat ympyrät, ja
kun hän taivutti päätänsä rukoukseen, huomasivat hänen hovinaisensa
kyyneliä tippuvan koruasuiselle käsikirjalle, jonka ylitse hän oli
kumartunut. Ja nyt ilmestyi veli Domenico sakaristosta yllänsä valkea
messukasukka, jollaisen kirkko on määrännyt Kristuksen ruumiin juhlaa
varten, seurassaan mustaan, papilliseen asuun puettu hovipoika, ja
jumalanpalvelus alkoi.

Seurakunnasta olivat poissa ainoastaan Gonzaga ja Fortemani ynnä
vahtisotilas ja linnan kolme vankia, Francesco ja hänen molemmat
palvelijansa.

Gonzaga oli esittänyt Valentinalle sen uskottavalta kuulostavan
tarinan, että koska ne tapahtumat, joista Fanfullan kirje oli kertonut,
saattoivat johtaa Gian Marian millä hetkellä tahansa epätoivoisiin
toimenpiteisiin, olisi hänen ehkä hyvä olla muureilla ainoan
vahtisotilaan lisäksi. Valentina, joka nyt kovin vähän piittasi siitä,
kestikö linna vai antautuiko se, ja vieläkin vähemmän sellaisista pikku
seikoista kuin siitä, oliko Gonzaga mukana jumalanpalveluksessa, oli
suostunut ajattelematta hovimiehen sanojen merkitystä.

Ja niinpä oli Gonzaga kasvot pingoitettuina ja ruumis vapisten häntä
odottavan tehtävän aiheuttamasta kiihtymyksestä lähtenyt varustuksille
heti, kun oli nähnyt kaikkien muiden kadonneen kappeliin. Vahtisotilas
oli sama lukutaitoinen nuorukainen Aventano, joka oli lukenut
sotilaille Gian Marian Gonzagalle lähettämän kirjeen. Jos hänellä
mielestään oli selvittämättömiä asioita jonkun Roccaleonen varusväkeen
kuuluvan sotilaan kanssa, niin se mies oli Aventano.

Sumu häipyi nopeasti, ja seutu alkoi näkyä penikulmien laajuudelta.
Gian Marian leirissä hän huomasi miesten tulevan ja menevän, mikä
osoitti piirittäjäin olevan harvinaisessa touhussa niin varhaisella
hetkellä. Siellä odotettiin hänen merkkiään.

Hän lähestyi nuorta vahtisotilasta, käyden yhä hermostuneemmaksi
sitä mukaa kuin toiminnan aika likeni. Hän kiroili Fortemania, joka
itsekkäästi oli kieltäynyt olemasta mieskohtaisesti mukana päästämässä
Gian Mariaa linnaan. Tässä oli tehtävä, jonka Fortemani olisi osannut
suorittaa paremmin kuin hän. Hän oli innokkaasti kiinnittänyt
Ercolen huomiota tähän seikkaan, mutta rehentelijä oli virnistänyt
ja ravistanut päätänsä. Gonzagan osalle tuli suurempi palkkio, ja
niinpä tuli Gonzagan tehdä työstäkin suurempi osa. Se oli vain oikein
ja kohtuullista, oli se lurjus väittänyt; ja Gonzagan ollessa siinä
tehtävässä hän pitäisi silmällä kappelin ovea, ettei heitä häirittäisi.
Ja niinpä oli Gonzagan ollut pakko lähteä yksin koettamaan selviytyä
vahtisotilaasta.

Hän lausui nuorelle miehelle aamutervehdyksen hermostuneesti, mutta
miellyttävästi, ja pani tyydytyksekseen merkille, ettei vahdilla ollut
ruumista suojaavia panssareita. Hänen alkuperäinen aikomuksensa oli
ollut koettaa vietellä Aventano puolelleen, saada hänet lahjomalla
taipuvaiseksi; mutta kun toiminnan hetki nyt oli käsillä, ei hän
rohjennut esittää tarjoustaan. Hän ei keksinyt sitä varten sopivia
sanoja, ja häntä peloitti, että mies hylkäisi ehdotuksen ja harmin
puuskassa ahdistaisi häntä pertuskallaan. Hän ei osannut aavistaa
Ercolen etukäteen maininneen Aventanolle, että hänelle tarjottaisiin
lahjuksia ja että hänen pitäisi empimättä suostua ottamaan ne vastaan.
Ercole oli valinnut tämän miehen, koska hän oli älykäs, ja oli
selvittänyt hänelle hyvin, mitä oli tekeillä, sekä luvannut hänelle
tuntuvan palkkion, jos hän näyttelisi osansa hyvin, ja Aventano odotti.
Mutta Gonzaga, joka ei tietänyt siitä mitään, luopui viimeisellä
hetkellä lahjomissuunnitelmasta, jota hänen Ercolelle antamansa
lupauksen mukaan piti noudattaa.

"Teidän ylhäisyydellänne näyttää olevan vilu", virkkoi nuori mies
kunnioittavasti, sillä hän oli huomannut Gonzagan värisevän.

"Kolea aamu, Aventano", vastasi keikari virnistäen.

"Niin on; mutta aurinko alkaa tuolta pilkottaa. Pian ilma lämpenee."

"Niinpä kyllä", vastasi toinen hajamielisesti, yhäti viipyen
vahdin vierellä, kätensä hilpeän sinisen samettivaipan verhossa
hermostuneesti hypistellessä tikaria, jota hän ei uskaltanut paljastaa.
Hänen mieleensä johtui, että minuutteja kului ja että hänen täytyi
toimia. Mutta Aventano oli jäntevä nuorukainen, ja jollei hänen
suunnittelemansa äkillinen isku tehoaisi, olisi hän miehen armoilla.
Kun hän sitä ajatteli, vavahti hän taaskin, ja hänen kasvonsa kävivät
harmaiksi. Hän loittoni askeleen, ja sitten välähti hänen mieleensä
julma juoni.

"Mitäs tuo on?" huudahti hän, tähystäen maata.

Heti oli Aventano hänen vierellään, sillä hänen äänensä oli kuulostanut
levottomalta — jollaiseksi hänen silloisessa tilassaan ei ollut vaikea
sitä mukailla.

"Mikä, teidän ylhäisyytenne?"

"Tuolla alhaalla", huusi Gonzaga kiihtyneesti. "Tuossa kiveyksen
raossa. Ettekö te nähnyt mitään?" Ja hän osoitti maassa sellaista
kohtaa, jossa kaksi luiskaa yhtyi.

"En nähnyt mitään, teidän ylhäisyytenne."

"Näytti siltä kuin tuolla alhaalla olisi välähtänyt keltaista valoa.
Mitä on tällä kohdalla allamme? Olen valmis vannomaan, että nyt
puuhataan kavallusta. Käykää polvillenne ja katsokaa, näkyykö mitään!"

Luotuaan kummastelevan katseen hovimiehen kalpeihin, nytkähteleviin
kasvoihin laskeutui kovaonninen nuorukainen hänen käskynsä mukaan nelin
kontin. Sittenkin — miespoloinen! — hän tuskin oli niin älykäs kuin
Fortemani luuli.

"Ei siellä ole mitään, teidän ylhäisyytenne", vakuutti hän.
"Kiveyksessä on halkeama. Mutta — Vo-ih!"

Pelokkaan hätäisesti oli Gonzaga temmannut tikarin tupestaan ja
upottanut sen keskelle Aventanon leveätä selkää. Miehen käsivarret
lipuivat ulospäin, hän päästi pitkäveteisen, korisevan huokauksen,
vaipui maahan ja ojensihe kammottavasti kiveykselle.

Samassa hajaantuivat pilvet ja aurinko tuli näkyviin kultaisen
säkenöivänä. Korkealla Gonzagan pään yläpuolella viritti leivonen
laulunsa.

Tuokion salamurhaaja seisoi uhrinsa ruumiin ääressä pää painuneena
olkapäiden väliin, ikäänkuin hän olisi odottanut iskua, kasvot
harmaina, hampaat kalisevina ja suu kamalasti nytkähtelevänä. Häntä
puistatti. Ensi kerran hän oli nyt riistänyt hengen ihmiseltä, ja tuo
hänen jalkojensa juuressa viruva ruumis herätti hänessä kuvottavaa
kammoa. Hän ei olisi kuningaskunnan hinnasta — ei pelastaakseen
sielunsa ikuisesta kadotuksesta, jonka hän oli teollaan ansainnut —
rohjennut kumartua vetäisemään tikaria irti murhaamansa onnettoman
selästä. Päästäen parkaisua muistuttavan äänen hän kääntyi ja pakeni
kauhun vallassa siltä paikalta. Pelosta huohottaen, mutta alitajuisesti
muistaen, mitä hänen piti tehdä, hän seisahtui tuokioksi heiluttamaan
nenäliinaa ja syöksyi sitten portaita myöten sivuportille.

Vapisevin sormin hän avasi lukon ja aukaisi portin selälleen Gian
Marian miehiä varten, jotka hänen merkkinsä kutsumina nyt kiiruhtivat
esille, kantaen kuusipuista siltaa, jonka he edellisenä päivänä olivat
hätäisesti ja karkeatekoisesti kyhänneet. Jonkun verran ponnistellen
ja synnyttäen enemmän melua kuin Gonzagasta oli mieleen he työnsivät
sen vallihaudan poikki. Eräs miehistä hiipi ylitse ja auttoi Gonzagaa
kiinnittämään sillan toisen pään tiukasti.

Hetkisen kuluttua Gian Maria ja Guidobaldo seisoivat linnanpihalla,
ja heidän jälessään tulivat melkein kaikki ne sata miestä, jotka Gian
Maria oli tuonut tähän piiritykseen. Niin oli Francesco varmasti
otaksunut käyvän, sillä hän tiesi, ettei hänen serkkunsa tapa ollut
jättää mitään vaaralle alttiiksi.

Babbianon herttua, jonka kasvoja rumensi pörröinen, punertava
parransänki — sillä hänen vannomansa valan mukaisesti oli hänen
pyöreissä kasvoissaan nyt kahden viikon vanha parta — kääntyi Gonzagan
puoleen.

"Onko kaikki hyvin?" tiedusti hän ystävällisesti, kun taas Guidobaldo
silmäili keikaria halveksivasti.

Gonzaga vakuutti, että kaikki oli saatu toimeen häiritsemättä varusväen
jumalanpalvelusta. Kun hän nyt arveli olevansa hyvässä turvassa, palasi
hänen tavallinen rauhallinen esiintymistapansa.

"Saatte onnitella itseänne, teidän korkeutenne", rohkeni hän
virnistäen lausua Guidobaldolle, "sen tähden, että olette kasvattanut
veljentyttärenne uskonnolliseen hartauteen".

"Puhuttelitteko minua?" virkkoi Urbinon herttua kylmästi. "Luotan
siihen, ettei se enää toistamiseen ole tarpeen."

Nähdessään hänen kauniiden kasvojensa inhoisen ilmeen Gonzaga tunsi
sykertyvänsä kokoon. Gian Maria nauroi vinkuvalla sopranoäänellään.

"Enkö ole palvellut teidän korkeuttanne uskollisesti?" liehakoi keikari.

"Niin on tehnyt kokkini halvin apuri ja samoin alhaisin tallipoikani
— ja he ovat tehneet sen kunniallisemmin itseään kohtaan", vastasi
ylpeä herttua. "He eivät kuitenkaan mene niin pitkälle, että laskisivat
minulle leikkiä." Hänen silmistään säihkyi niin kaunopuheinen uhkaus,
että Gonzaga peräytyi peloissaan; mutta Gian Maria taputti häntä
ystävällisesti olalle.

"Olkaa hilpeä, Juudas!" kehoitti hän, nauraen kalpeat kasvot
virnistyksessä. "Minulla on kyllä teille tilaa Babbianossa ja myöskin
työtä, jos toimitte yhtä hyvin kuin täällä. Mutta nythän sotilaat ovat
täällä. Menkäämme eteenpäin linnanväen ollessa rukoilemassa. Mutta
emme saa häiritä heitä", lisäsi hän vakavammin. "En halua olla syypää
jumalattomaan tekoon. Meidän sopii odottaa heitä ulkosalla." Hän nauroi
hilpeästi, sillä hän tuntui olevan luonnottoman hyvällä tuulella, käski
Gonzagan mennä edellä ja seurasi häntä Guidobaldon rinnalla. He menivät
linnanpihan poikki, hampaisiin saakka aseistettujen sotilaiden rivien
välitse ja seisahtuivat sisemmälle pihalle johtavan holvikäytävän
ovelle, jotta Gonzaga avaisi sen.

Hetkisen keikari seisoi paikallaan, tuijottaen suu auki. Sitten hän
käänsi tyrmistyneet kasvonsa herttuoihin päin. Hänen polvensa vapisivat
silminnähtävästi. "Se on lukittu", ilmoitti hän pelokkaasti. "Me
melusimme liian kovasti tullessamme", huomautti Guidobaldo, "ja se
hälytti varusväen".

Tämä selitys huojensi Gian Marian mielessä äityvää levottomuutta. Hän
kääntyi sotilaittensa puoleen ja kirosi.

"Tänne joitakuita miehiä!" komensi hän terävästi. "Rikkokaa tuo ovi!
Lempo soikoon! Luulevatko ne tomppelit niin helposti pitävänsä minua
ulkopuolella?"

Ovi murrettiin rikki, ja he etenivät, mutta vain noin puolikymmentä
askelta, sillä lyhyen käytävän toisessa päässä oli toinen ovi
sulkemassa heiltä tien. Senkin he mursivat auki Gian Marian hurjasti
kiroillessa viivytystä. Mutta kun tie oli aukaistu, ei hän ollut kovin
innokas menemään edellä.

Hän piti perin todennäköisenä, että Valentinan sotilaat olisivat
toisella pihalla heitä odottamassa. Senvuoksi hän käski miestensä mennä
eteenpäin, jääden Guidobaldon kanssa jälkeen, kunnes sai tiedon, että
myöskin sisempi piha oli tyhjä.

Ja nyt oli koko hänen satalukuinen seurueensa keräytynyt sinne
nujertamaan monna Valentinan palveluksessa olevia kahtakymmentä miestä;
ja — Gian Marian omantunnon arkailusta huolimatta — Guidobaldo astui
kylmäverisesti kappelin ovelle.

       *       *       *       *       *

Kappelissa oli jumalanpalvelus alkanut. Alttarin juurella oli veli
Domenico kaiuttanut Confiteorin avustavan hovipojan sopraanon
säestäessä hänen syvää ääntänsä. Kyrie-rukous oli parhaillaan menossa,
kun seurakunnan huomio kiintyi kappelin ovea lähestyvien askelten
ääneen, johon sekaantui pahaenteistä teräksenkalinaa. Miehet nousivat
kaikki yhtaikaa, peläten kavallusta, ja paikan pyhyydestä huolimatta
kiroilivat sitä, ettei heillä ollut aseita.

Sitten ovi avautui, ja portailla kajahteli tulokkaiden rautakorkojen
kapse, joten kaikkien katse suuntautui sinne, myöskin veli Domenicon,
joka oli vapisevalla äänellä lausunut viimeiset sanat: "Christe
eleison."

Kuului helpotuksen huoahdus, jota seurasi Valentinan äkäinen huudahdus,
kun läsnäolijat tunsivat tulokkaat. Ensimmäisenä astui esiin Aquilan
kreivi täydessä sotisovassa, miekka kupeella ja tikari vyöllä, kantaen
päähinettään vasemman käsivartensa taipeessa. Hänen takanaan kohosi
Fortemanin ruho, isot kasvot punehtuneina oudosta kiihtymyksestä; hänen
teräshaarniskaansa peitti nahkainen suojus, myöskin hänen vyöllään
riippui miekka ja tikari, ja hänen kädessään oli välkkyvä kypäri.
Viimeisinä tulivat Lanciotto ja Zaccaria, molemmat täysissä varuksissa
ja hyvin aseistettuina.

"Keitä olette te, jotka tunkeudutte tuollaisessa asussa Jumalan
huoneeseen häiritsemään pyhää jumalanpalvelusta?" huusi munkin
bassoääni.

"Kärsivällisyyttä, hyvä isä", vastasi Francesco rauhallisesti. "Tilanne
antaa meille siihen oikeuden."

"Mitä tämä merkitsee, Fortemani?" tiedusti Valentina käskevästi,
tähdäten vihaisen katseen kapteeniinsa ja tyyten sivuuttaen kreivin.
"Kavallatteko tekin minut?"

"Se merkitsee, madonna", vastasi jättiläinen kursailematta, "että
sylikoiranne, herra Gonzaga, on juuri tällä hetkellä päästämässä
sivuportista Roccaleoneen Gian Mariaa ja hänen sotaväkeään".

Miehiltä pääsi käreä huuto, jonka Francesco vaimensi rautakintaisella
kädellään.

Valentina katseli Fortemania hurjistuneena, ja ikäänkuin hänen tahtoaan
voimakkaamman tahdon pakottamina hänen silmänsä sitten kääntyivät
kreiviin päin. Francesco astui heti hänen luoksensa ja kumarsi päätänsä
hänen edessään.

"Madonna, nyt ei ole sopiva hetki selityksille. Nyt tarvitaan
toimintaa, ja sitä tarvitaan heti. Tein väärin, kun en ilmaissut
teille, kuka olin, ennenkuin saitte sen selville niin onnettomalla
tavalla ja ainoan Roccaleonessa olleen kavaltajan Romeo Gonzagan avulla
— joka, kuten Fortemani äsken kertoi, on tällä hetkellä päästämässä
serkkuani ja teidän setäänne tähän linnaan. Mutta oman etunne vuoksi
rukoilen teitä, madonna, uskomaan, ettei tarkoituksenani koskaan ole
ollut muu kuin palvella teitä ja etten minä, kuten teille väitettiin,
ole koettanut kääntää tätä piiritystä omaksi poliittiseksi edukseni."

Valentina vaipui polvilleen ja alkoi kädet ristissä rukoilla armon
äitiä, arvellen olevansa hukassa, sillä Francescon sävy oli vakuuttava
ja ritari oli sanonut Gian Marian parhaillaan tunkeutuvan linnaan.

"Madonna", huudahti kreivi, kevyesti koskettaen tytön olkapäätä,
"jättäkää rukouksenne siksi, kunnes ne voivat olla kiitosrukouksia!
Kuunnelkaa! Tuon Peppen valppauden avulla, joka, kelpo olento, ei
ollut menettänyt luottamustaan minuun eikä pitänyt minua raukkana,
saimme — Fortemani ja minä — eilen illalla tiedon näistä Gonzagan
aikeista. Ja me olemme tehneet suunnitelmamme ja suorittaneet
valmistuksemme. Linnaan tunkeutuessaan tapaavat Gian Marian sotilaat
ulommat ovet teljettyinä ja lukittuina, ja me voitamme vähän aikaa
heidän murtaessaan niitä. Palvelijani, kuten huomannette, telkeävät
parhaillaan kappelin ovea heille lisäesteeksi. Heidän ollessaan siinä
puuhassa täytyy meidän toimia. Lyhyesti siis, jos luotatte meihin,
viemme teidät pois täältä, sillä me neljä olemme työskennelleet koko
yön ja saaneet jotakin aikaan."

Kasvot pingoittuneina ja säikähtyneen näköisinä Valentina katsoi
Francescoon kyynelusvan lävitse. Sitten hän vei kätensä otsalleen,
tehden hämmennyksen ja avuttomuuden eleen.

"Mutta he seuraavat meitä", valitti hän.

"Eivät seuraa", rauhoitti kreivi hymyillen. "Siitäkin olemme pitäneet
huolta. Tulkaa, madonna; aika on täpärällä."

Tyttö silmäili häntä pitkän tuokion. Pyyhkäistyään sitten pois
katsettaan himmentäneet kyyneleet hän laski molemmat kätensä hänen
olkapäilleen ja seisoi siten kaikkien näkyvissä, katsoen toisen tyyniin
kasvoihin.

"Mistä tiedän, että sananne ovat tosia — että voin luottaa teihin?"
kysyi hän, mutta hänen äänensä ei osoittanut hänen vaativan
eittämätöntä todistusta uskoakseen.

"Kautta kunniani ja ritariarvoni", vastasi kreivi kaikuvalla äänellä,
"vannon tässä, Jumalan alttarin juurella, että pyrkimykseni — ainoa
pyrkimykseni — on ollut, on nyt ja on vastaisuudessa palvella teitä,
monna Valentina."

"Minä uskon teitä", huudahti tyttö; ja hetkisen kuluttua hän nyyhkytti:
"Antakaa minulle anteeksi, Francesco, ja suokoon Jumalakin minulle
anteeksi, etten luottanut teihin!"

Kreivi kuiskasi hiljaa hänen nimensä, korostaen sitä niin suloisesti,
että hänen rintaansa tulvahti onnekas rauha ja hänen silmistään alkoi
loistaa entinen iloinen rohkeus.

"Tulkaa, hyvät herrat!" huudahti kreivi nyt, käyden äkkiä ripeäksi,
mikä säpsähdytti toiset kuumeisen totteleviksi. "Te, veli Domenico,
riisukaa pois papillinen asunne ja vyöttäkää kaapunne korkealle!
Te joudutte kapuamaan. Ja pari miestä tänne siirtämään syrjään tuo
alttariaskelma! Palvelijani ja minä kulutimme yön irroittaessamme sen
vanhoja kiinnikkeitä."

Miehet nostivat kiven paikaltaan, ja sen alla olevassa aukossa tulivat
näkyviin portaat, jotka johtivat alaspäin Roccaleonen vankikomeroihin
ja kellareihin.

He laskeutuivat niitä myöten kiireesti, mutta hyvässä järjestyksessä
Francescon ohjaamina, ja kun viimeiset olivat kavunneet aukosta,
sijoittivat hän ja Lanciotto apunaan alempana olevia miehiä, jotka
olivat tarttuneet hänen heille laskemaansa nuoraan, kiviliuskan
altapäin takaisin paikalleen, jotta ei jäisi näkyviin jälkeäkään
osoittamaan heidän käyttämäänsä tietä.

Alhaalla oli Fortemani, joka oli mennyt edellä mukanaan puoli tusinaa
sotamiehiä, avannut erään sivuoven; ja maanalaisessa käytävässä
valmiina olleet tavattoman jykevät tikapuut työnnettiin vallihaudan
ylitse, joka tällä kohdalla oli pauhaava vuoripuro.

Ensimmäisenä laskeutui tätä viettävää siltaa myöten Fortemani, ja
maahan ehdittyään hän kiinnitti portaiden alapään lujasti. Senjälkeen
meni Francescon käskystä kymmenkunta miestä aseinaan keihäät, jotka
oli yöksi jätetty käytävään. Komennussanan kuultuaan he äänettömästi
pujahtivat pois. Sitten oli naisten vuoro, ja viimeisinä menivät
jäljellä olevat miehet.

Vihollisista he eivät nähneet vilahdustakaan, eivät edes ainoatakaan
vahtisotilasta, sillä kaikki Gian Marian miehet oli viety linnaa
valtaamaan. Siten he poistuivat Roccaleonesta ja menivät karkeatekoisen
sillan ylitse sen eteläpuolella aukeaville, viehättäville niityille.
Fortemani miehineen oli jo juoksujalkaa kadonnut linnan etusivulle
päin, kun Francesco viimeisenä astui sillalle ja sulki oven jälkeensä.
Sitten hän lipui nopeasti maahan ja kymmenkunnan kerkeän miehen avulla
kiskoi tikapuut pois. Kannettuaan ne muutamien metrien päähän puron
partaalta he laskivat ne niitylle. Francesco naurahti mitä puhtaimmasta
riemusta ja meni Valentinan luokse.

"He saavat päänvaivaa koettaessaan ottaa selkoa, miten pääsimme
linnasta", huudahti hän, "ja heidän on pakko johtua siihen päätelmään,
että olemme kaikki enkeleitä ja ja että meillä on siivet varuksiemme
alla. Emme jättäneet heille yksiäkään tikkaita emmekä nuoranpätkääkään,
jonka avulla he voisivat yrittää tulla jäljessämme, joskin he
huomaisivat, miten me tulimme. Mutta, Valentina _mia_, ilveily ei
vielä ole loppunut. Fortemani lienee jo siirtänyt pois paikaltaan sen
sillan, jota myöten he menivät linnaan, ja aloittanut taistelun heidän
mahdollisesti vahdiksi jättämiensä muutamien miesten kanssa, ja korkea
ja mahtava Gian Maria on nyt tiukimmassa satimessa, mitä ikinä on
valmistettu."




VIIDESKOLMATTA LUKU

Roccaleonen antautuminen


Kirkkaan toukokuisen aamun auringonpaisteessa Francesco ja hänen
miehensä lähtivät iloisesti valtaamaan herttuan leiriä, ja päivän
ensimmäinen tehtävä oli linnasta aseettomina tulleiden sotilaiden
aseistaminen. Aseista ei ollut puutetta, ja niitä he varasivat
itselleen runsaasti, samalla kun mies siellä, toinen täällä seisahtui
pukeakseen yllensä haarniskan tai painaakseen teräskypärin päähänsä.

Telttoja vahtimaan oli jätetty ainoastaan kolme sotilasta, ja nämä
oli Fortemani parin miehensä kanssa vanginnut sillä aikaa, kun muut
nostivat pois paikaltaan sillan, jota myöten hyökkääjät olivat menneet
linnoitukseen. Ja nyt ammotti nostosillan vieressä olevan, avoimen
sivuportin kohdalla kohiseva virta, jonka yli ei huimapäisinkään olisi
uskaltanut yrittää uida.

Tähän aukkoon ilmestyi pian Gian Maria, jonka kasvot kerrankin olivat
punaiset, ja hänen takanansa tungeksi kiljuva joukko sotilaita, jotka
olivat yhtä raivoissaan kuin isäntänsäkin nähtyään, miten heidät oli
houkuteltu satimeen.

Telttojen takalistolla Valentina ja hänen hovinaisensa vartosivat nyt
nähtävästi alkavien neuvottelujen tulosta. Suurin osa miehistä puuhaili
Gian Marian tykkien kimpussa, Francescon ohjatessa tähdäten niitä
nostosiltaa kohti.

Linnasta kajahti valtava huuto. Miehet katosivat pikku portilta ja
ilmestyivät hetkisen kuluttua muurille, ja Francesco nauroi täyttä
kurkkua oivaltaessaan heidän tarkoituksensa. He olivat muistaneet
sinne sijoitetut tykit ja kohta rientäneet niiden luokse käyttääkseen
niitä Valentinan pientä armeijaa vastaan. He koettivat tykkiä
toisensa jälkeen, ja heiltä pääsi vimmaisen kiukkuinen kiljunta, kun
he käsittivät, millaisilla tyhjillä peloittimilla heitä oli pidetty
kurissa viime viikon aikana. Sitä seurasi muutamia minuutteja kestävä
äänettömyys, jonka vihdoin lopetti torven törähdys.

Noudattaen tätä neuvottelukutsua Francesco antoi viimeiset ohjeet
Fortemanille, joka jäi komentamaan tykkejä hoitavia miehiä, ja lähti
ratsastamaan eräällä Gian Marian ratsuista saattajinaan Lanciotto ja
Zaccaria, jotka myös ratsastivat ja joista kummallakin oli panostettu
pyssy.

Roccaleonen muurin juurella hän pysäytti ratsunsa, nauraen mielessään
riitapuolien suunnattomalle vaihtumiselle. Hänen seisahtuessaan —
kypäri päässä, mutta silmikko avoinna — lennähti muurin reunalta
ruumis, joka loiskahtaen putosi kuohuvaan veteen. Se oli Aventanon
ruumis, jonka Gian Maria oli jyrkästi käskenyt poistaa näkyvistään.

"Haluan puhutella monna Valentina della Roverea", kiljaisi vimmastunut
herttua.

"Voitte puhua minulle, Gian Maria", vastasi Francescon ääni, kirkas
ja metallisointuinen. "Olen hänen edustajansa, hänen entinen
linnanpäällikkönsä Roccaleonessa."

"Kuka olette?" kysyi herttua, joka oli tuntenut tutun soinnun toisen
pilkallisessa äänessä.

"Francesco del Falco, Aquilan kreivi."

"Jumaliste! Sinä!"

"Ihmeitten aikaa, eikö olekin?" veisteli Francesco nauraen. "Kumman
tahdot menettää, serkku — vaimon vaiko herttuakunnan?"

Raivo vei Gian Marialta puhekyvyn hetkiseksi. Sitten hän kääntyi
Guidobaldon puoleen ja kuiskasi jotakin; mutta Guidobaldo, jonka mieltä
tuo alhaalla oleva ritari nyt näytti suunnattomasti kiinnittävän,
kohautti vain olkapäitänsä.

"En tahdo menettää kumpaakaan, herra Francesco", karjui herttua. "En
kumpaakaan, jumaliste!" kirkui hän. "En kumpaakaan, kuuletko?"

"Olisinhan muutoin kuuro", kuului levollinen vastaus. "Mutta olet
pahasti erehtynyt. Toisesta tai toisesta sinun täytyy luopua, ja oma
asiasi on valita, kumman niistä haluat. Peli on kääntynyt sinulle
vastaiseksi, Gian Maria, ja sinun täytyy maksaa."

"Entä eikö minulla ole ensinkään sananvaltaa, kun veljentyttärestäni
käydään kauppaa?" tiedusti Guidobaldo kylmän arvokkaasti. "Onko teidän
asianne, herra kreivi, määrätä, saako serkkunne mennä avioliittoon
hänen kanssansa vai eikö?"

"Eipä suinkaan. Hän saa mennä avioliittoon monna Valentinan kanssa, jos
tahtoo, mutta silloin hän ei enää ole herttua. Itse asiassa hänestä
tulee maanpakolainen, joka ei voi vaatia itselleen minkäänlaista
arvonimeä, jos babbianolaiset jättävätkään hänelle päätä lainkaan, kun
taas minä, vaikka en olekaan horjuvalla valtaistuimella istuva herttua,
olen ainakin kreivi; minulla on tilus, pieni, mutta varmasti minun,
ja minusta tulee herttua, jos Gian Maria kieltäytyy luovuttamasta
minulle veljentytärtänne. Jos hän niin ollen haluaa mennä naimisiin
monna Valentinan kanssa, oletteko te valmis antamaan veljentyttärenne
kodittoman kulkurin tai päättömän ruumiin puolisoksi?"

Guidobaldon kasvot näyttivät muuttuvan, ja hän loi omituisen katseen
vieressään seisovaan, kalpeakasvoiseen herttuaan.

"Oletteko te siis veljentyttäreni käden toinen tavoittelija, herra
kreivi?" kysyi hän kylmimmällä äänellään.

"Olen, teidän korkeutenne", vastasi Francesco rauhallisesti.
"Asianlaita on näin. Jollei Gian Maria ole Babbianossa huomenna,
menettää hän kruununsa, ja se siirtyy minulle kansan tahdosta; mutta
jos hän luopuu oikeudestaan monna Valentinaan minun hyväkseni,
matkustan suoraa päätä Aquilaan enkä enää häiritse Babbianoa. Jos hän
ei siihen suostu, vaan vaatii monna Valentinaa väkisin puolisokseen,
niin mieheni pitävät häntä vankina noiden muurien takana, kunnes hänen
on liian myöhäistä ehtiä herttuakuntaansa pelastamaan kruunuaan. Sillä
välin ratsastan minä Babbianoon hänen sijastaan, ja vaikka olenkin
vastahakoinen näyttelemään herttuan osaa, otan vastaan valtaistuimen
ja vaimennan kansan valitukset. Sitten hän saa koettaa voittaa teidän
korkeutenne suostumuksen avioliittoonsa."

Kenties ensi kerran eläissään Guidobaldo teki itsensä syypääksi
suoranaisesti epäkohteliaaseen tekoon. Hän purskahti nauramaan —
äänekkäästi, huvitettuna, mikä vihloi veitsen tavoin Gian Marian
sydäntä.

"No niin, herra kreivi", virkkoi hän, "tunnustan, että olemme sangen
tiukasti käsissänne, joten voitte muovata meitä mielenne mukaan. Olette
sellainen soturi ja sellainen strategi, jollaisen mielelläni pitäisin
luonani Urbinossa. Mitä teidän korkeutenne sanoo?" jatkoi hän, kääntyen
nyt miltei puhekyvyttömän Gian Marian puoleen. "Minulla on vielä toinen
veljentytär, jolla voisimme lujittaa näiden molempien herttuakuntien
välisen liiton, ja hän saattaisi osoittautua taipuvaisemmaksi. Naiset
nähtävästi tahtovat itsepintaisesti olla naisia. Ettekö luule, että
monna Valentina ja tämä uljas serkkunne —"

"Älkää hänestä välittäkö!" kirkui Gian Maria nyt ihan vimmoissaan
raivosta. "Hän on liukaskielinen koira, joka saattaisi väittelyssä
solmita sanoilla itse paholaisenkin. Älkää käykö neuvottelemaan hänen
kanssansa! Minulla on sata miestä, ja —" Hän pyörähti äkkiä ympäri.
"Laskekaa tuo nostosilta alas, pelkurit!" karjui hän sotilaille. "Ja
lakaiskaa nuo elukat pois teltoistani!"

"Gian Maria, varoitan sinua", huusi Francesco äänekkäästi ja lujasti.
"Olen tähdännyt omat tykkisi tuota siltaa kohti, ja heti kun sitä
yritetään laskea, ammun sen pirstoiksi. Sinä et pääse Roccaleonesta
muutoin kuin minun suostumuksellani ja minun määräämilläni ehdoilla,
ja jos menetät herttuakuntasi itsepäisyytesi tähden, on se oma syysi.
Mutta vastaahan nyt, jotta tietäisin miten menetellä."

Myöskin Guidobaldo hillitsi Gian Mariaa ja peruutti hänen määräyksensä
sillan laskemisesta. Ja nyt hiipi Gonzaga toiselta puolen hänen
luoksensa ja kuiskasi hänen korvaansa, että hänen pitäisi odottaa yön
tuloa.

"Odottaa yön tuloa, hupsu!" kivahti herttua, kääntyen häneen päin
hurjan riemastuneena löytäessään jonkun, jonka hän saattoi tuhota. "Jos
odotan siihen saakka, menetän valtaistuimeni. Näin käy, kun ryhtyy
tekemisiin kavaltajien kanssa. Se on sinun syysi, sinä Juudas!" kiljui
hän yhä hurjistuneempana, kasvot vääntyneinä. "Mutta ainakin sinä saat
palkan teoistasi."

Gonzaga näki teräksen äkkiä välähtävän silmiensä edessä, ja häneltä
pääsi vihlova parkaisu, kun Gian Marian tikari upposi hänen rintaansa.
Liian myöhään Guidobaldo ojensi kättänsä pidättääkseen herttuaa.

Ja niinpä Gonzaga omituisesti kostavan oikeuden sallimasta vaipui
maahan ihan samalle paikalle, jossa hän oli niin katalasti ja
raukkamaisesti murhannut Aventanon.

"Viskatkaa tuo haaska vallihautaan!" ärähti Gian Maria, yhäti vapisten
raivosta, joka oli teettänyt hänellä tämän raa'an työn.

Häntä toteltiin, ja niinpä murhattu ja murhaaja joutuivat samaan
hautaan.

Aluksi yritettyään hillitä Gian Mariaa Guidobaldo oli sitten katsellut
välinpitämättömästi, pitäen tekoa sangen sopivana rangaistuksena
miehelle, jonka kavallusta kohtaan hän ainakaan ei ollut koskaan ollut
myötämielinen.

Nähdessään ruumiin katoavan alhaalla kohisevaan jokeen Gian Maria
näytti tajuavan, mitä hän oli tehnyt. Hänen kiukkunsa asettui, ja
hurskaasti taivuttaen päätänsä hän teki ristinmerkin. Kääntyen sitten
vierellään seisovan seuralaisensa puoleen hän juhlallisesti käski:

"Pitäkää huolta siitä, että huomenna toimitetaan messu hänen sielunsa
autuudeksi!"

Ikäänkuin tämä teko olisi rauhoittanut häntä ja palauttanut hänet
järkiinsä, astui Gian Maria nyt esille ja puhuen tyynemmin kuin siihen
asti pyysi serkkuaan ilmoittamaan, millä ehdoilla hänen sallittaisiin
palata Babbianoon hänen kansansa määräämänä aikana.

"Mitään muuta ehtoa ei ole kuin se, että luovut vaatimasta monna
Valentinaa puolisoksesi ja etsit lohdutusta — kuten hänen korkeutensa
Urbinon herttua luullakseni itse ehdotti — herra Guidobaldon
nuoremmasta veljentyttärestä."

Ennenkuin Gian Maria ehti vastata, kehoitti Guidobaldo hiljaa häntä
hyväksymään ehdon.

"Mitä muuta voisitte tehdä?" lopetti Montefeltro ponnekkaasti.

"Entä tämä toinen veljentyttärenne —?" kysyi Gian Maria masentuneesti.

"Olen jo antanut sanani", vastasi Guidobaldo.

"Entä monna Valentina?" lisäsi toinen, melkein vinkuen.

"Saa mennä avioliittoon tämän itsepintaisen _condottieronsa_ kanssa.
Minä en heitä vastusta. Niin, olen ystävänne tässä asiassa. Uhraanpa
Valentinankin teidän eduksenne. Jos nimittäin olette itsepäinen,
syöksee kreivi teidät turmioon. Hän on voiton puolella, hyvä herra.
Tunnustakaa tappionne, kuten minä tunnustan omani, ja maksakaa!"

"Mutta mitä on teidän tappionne minun tappiooni verrattuna?" huudahti
Gian Maria, joka Guidobaldon arvostelevien sanojen nojalla oivalsi,
että sellainen veljentyttären puoliso kuin Francesco del Falco ei
suinkaan ollut vastenmielinen uhkaavina rauhattomina aikoina.

"Se on ainakin yhtä ehdoton", vastasi Guidobaldo, kohauttaen
olkapäitään. Ja tähän suuntaan Urbinon herttua pitkitti muutamia
minuutteja, kunnes Gian Maria vihdoin huomasi, että hänen
liittolaisensa ei ollut ainoastaan luopunut hänestä, vaan nyt lisäksi
kamppaili hänen serkkunsa puolella, vaatien häntä hyväksymään serkun
ehdot, niin harmilliset kuin ne olivatkin. Tällä tavoin ahdistettuna
Gian Maria lamaantuneena tunnusti tappionsa ja ilmoitti taipuvansa
maksamaan menetyksensä. Samalla hän tiedusti, kuinka pian hänen
sallittaisiin poistua linnasta.

"No, heti, kun nyt olen saanut sanasi", lupasi Francesco auliisti,
minkä jälkeen Gian Marian silmissä välähti kavala ilme, jonka
Francescon seuraavat sanat pian häivyttivät. "Mutta jotta sinun ja
minun sotilaani eivät joutuisi kahinaan, pitää sinun määrätä, että
sotilaasi tulevat linnasta ilman aseita ja varuksia, ja sinun itsesi
tulee riisua omasi.

"Hänen korkeutensa herttua Guidobaldo on ainoa mies, johon nähden voin
tehdä poikkeuksen tästä ehdosta. Jos sitä rikotaan, niin, sen lupaan,
kadutte sitä katkerasti. Nähdessäni ensimmäisen aseellisen miehen
tulevan portista, käsken ampua teitä, ja omat tykkinne tuottavat teille
tuhon."

Näin päättyi Roccaleonen toinen piiritys melkein heti alkuunsa, ja niin
antautui Gian Maria voittajalle. Babbianon herttua ja hänen sotilaansa
marssivat linnasta säyseinä ja äänettöminä, suunnaten matkansa
Babbianoon. Gian Maria ei lausunut sanaakaan eikä edes katseella
osoittanut huomaavaisuutta sille naiselle, joka oli aiheuttanut hänen
tappionsa ja joka hilpeänä katseli hänen poistumistaan.

Guidobaldo ja hänen harvat seuralaisensa viipyivät vielä hänen
äskeisen liittolaisensa lähdettyä. Hän käski Francescon opastaa hänet
veljentyttärensä luokse, ja Francesco totteli kerkeästi.

Herttua syleili Valentinaa kylmästi — mutta se, että hän kaiken
tapahtuneen jälkeen lainkaan syleili veljentytärtään, oli hyvä merkki.

"Lähdettehän kanssani Urbinoon, herra kreivi?" virkkoi hän äkkiä
Francescolle. "Olisi paras viettää häät siellä. Kaikki on valmista —
sillä kaikki oli valmistettu Gian Mariaa varten."

Valentinan silmiin lehahti hyvin iloinen ilme; hänen poskensa
punehtuivat, ja hänen katseensa painui maahan; mutta Francesco tarkasti
herttuan kasvoja terävästi ikäänkuin ei olisi voinut uskoa niin suureen
onneen.

"Tarkoittaako teidän korkeutenne minulle hyvää?" rohkeni hän kysyä.

Guidobaldo jäykistyi, ja hänen kirkas, korkea otsansa meni ryppyihin.

"Saatte ruhtinaallisen sanani sen vakuudeksi", lupasi hän
juhlallisesti, minkä jälkeen Francesco notkisti polvensa ja kumartui
suutelemaan hänen herttuallista kättänsä.

Ja niin he lähtivät, ratsastaen hevosilla, jotka he pitivät
sotasaaliina. He tarjosivat komean näyn; Guidobaldo ynnä Francesco
ja Valentina ratsastivat etunenässä, kun taas jälkijoukkona olivat
Peppe ja veli Domenico, jotka tämän kulkutaudin tapaisen suopeuden
tartuttamina vihdoinkin veljeilivät keskenään.

Ja heidän ratsastaessaan Guidobaldo sattui pian jättäytymään jäljelle,
joten Francesco ja Valentina huomasivat jääneensä tuokioksi kahden
kesken vähän muiden etupuolelle. Valentina kääntyi kreivin puoleen;
hänen ruskeissa silmissään oli ujo ilme, ja hänen punaiset huulensa
vavahtelivat.

"Et vielä ole sanonut antaneesi minulle anteeksi, Francesco", valitti
hän, arasti kuiskaten. "Eikö sinun olisi sopivaa tehdä se, koska meidät
vihitään avioliittoon niin pian?"








*** END OF THE PROJECT GUTENBERG EBOOK ASEISTETTU RAKKAUS ***


    

Updated editions will replace the previous one—the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.


START: FULL LICENSE

THE FULL PROJECT GUTENBERG LICENSE

PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.

Section 1. General Terms of Use and Redistributing Project Gutenberg™
electronic works

1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.

1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.

1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:

    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at www.gutenberg.org. If you
    are not located in the United States, you will have to check the laws
    of the country where you are located before using this eBook.
  
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.

1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:

    • You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    
    • You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    
    • You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    
    • You comply with all other terms of this agreement for free
        distribution of Project Gutenberg™ works.
    

1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.

Section 2. Information about the Mission of Project Gutenberg™

Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.

Section 3. Information about the Project Gutenberg Literary Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.

The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit www.gutenberg.org/donate.

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.

Section 5. General Information About Project Gutenberg™ electronic works

Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.

Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org.

This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.


