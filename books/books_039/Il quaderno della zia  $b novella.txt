The Project Gutenberg eBook of Il quaderno della zia
    
This ebook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this ebook or online
at www.gutenberg.org. If you are not located in the United States,
you will have to check the laws of the country where you are located
before using this eBook.

Title: Il quaderno della zia
        novella

Author: Enrico Castelnuovo

Release date: April 16, 2025 [eBook #75881]

Language: Italian

Original publication: Milano: Perseveranza, 1872

Credits: Barbara Magni and the Online Distributed Proofreading Team at https://www.pgdp.net (This file was produced from images generously made available by Biblioteca Nazionale Braidense - Milano)


*** START OF THE PROJECT GUTENBERG EBOOK IL QUADERNO DELLA ZIA ***


                                   IL
                           QUADERNO DELLA ZIA


                                NOVELLA

                                   DI
                           ENRICO CASTELNUOVO



                                 MILANO
                      COI TIPI DELLA PERSEVERANZA
                                  1872




                 Estratto dal giornale LA PERSEVERANZA




La vecchia zia Maddalena era morta da tre giorni, ma l’avevano sepolta
soltanto quella mattina. Siccome, anni addietro, ella aveva avuto
una sincope ed era ritornata in sè dopo ventiquattr’ore, il medico
aveva ordinato che la si sotterrasse al più tardi possibile. Nannetta,
la guattera di casa, che divideva il suo tempo tra gli umili uffici
domestici e il farla da saccente e da profetessa, assicurava che la
zia Maddalena nè era morta, nè morrebbe fino ai cento anni, perchè era
maga, ed ella l’aveva vista una sera attraverso il buco della chiave
tutta assorta in un polveroso quaderno che poi non c’era modo di
trovare in nessun angolo della casa e in nessun cassetto. Durante i tre
giorni corsi da quando la vecchia spirò l’ultimo fiato fino al momento
dei funerali, Nannetta preconizzava, con aria d’importanza, la grande
sorpresa che la sedicente defunta teneva in serbo per la famiglia.
Non potendosi persuadere che i suoi pronostici non si avverassero,
in sull’imbrunire del dì precedente a quello di cui parliamo, ella
si mosse dalla cucina con in mano due piatti che stava lavando nello
scolatojo, salì la scala, e cacciò il capo per lo spiraglio dell’uscio
entro la camera della trapassata. Le persone addette alla custodia
della salma dormivano saporitamente, un lumicino tremolava accanto al
letto, mandando strani riflessi rossastri sulle coltri e sulla parete,
le finestre erano aperte. Una nottola che gironzolava nella stanza,
impaurita dal cigolio de la porta, battè l’ali con volo affrettato e
venne quasi a urtare sul viso della esploratrice. Caddero le stoviglie
di mano alla meschinella, e il gran fracasso richiamò tutta la famiglia
nell’andito, ma non risvegliò punto la vecchia zia.

— Sciocca di Nannetta! Grulla! Scimunita! — furono i lusinghieri
epiteti ch’ella si attirò sul capo per questa sciagurata impresa, oltre
ad una minaccia di licenziamento se faceva altri malanni; poichè, in
generale, s’era notato che ogni accesso d’estro profetico rendeva in
lei più torpido l’intelletto per le modeste funzioni della sua carica.
Eppure — sosteneva Nannetta — sarà stato un uccello, ma, quanto a
me, credo che fosse lo spirito della signora Maddalena, il quale era
sul punto di rientrarle in corpo, e ci sarebbe rientrato se non lo si
spaventava. Del resto, brutte cose, bruttissime cose!

Per amore del vero, diremo che la dipartita della zia Maddalena
non fece nè caldo, nè freddo. La era tanto chiusa in sè, tanto
preoccupata, che non aveva saputo crearsi d’intorno un’atmosfera di
simpatia. Comincieremo coll’avvertire che anche il suo titolo di zia
era piuttosto un titolo onorario che altro. La signora Adelina, moglie
del signor Bernardo Alzini, capo della casa, era figliuola di una
nipote della trapassata, e questo era il più stretto dei vincoli che
congiungevano la ottuagenaria a quella famiglia. Con le giovinette
Lidia e Sofia, nate dal connubio auspicatissimo _Bernardo-Adelina_,
la parentela si indeboliva ancor più. Ora, è sempre tanto facile che
due generazioni successive siano estranee fra loro, figuriamoci poi
quando, per dir così, c’è una generazione scavalcata. Che arte ci
vuole nei vecchi, che virtù d’iniziativa per avvincere a sè il cuore
dei giovani! Nulla di più bello della canizie veneranda a cui fanno
corona le treccie inanellate dei vispi bambini, nulla di più bello
del guardo casto e sereno dell’avo che sorprende i primi lampi della
passione sul volto ai nipoti e ne indovina già le burrasche.... E i
discreti consigli, e l’affettuosa parola, e il facile encomio di quel
periodo dell’esistenza ove non ha più luogo l’invidia, ove nessuno
desta più ombra, poichè il cammino è per intero fornito!.... Ma nel
fatto invece, avviene troppo sovente che le due età non s’intendano
e non trovino un addentellato fra loro. Come fu detto con frase
usata e abusata, l’una vive delle sue speranze, l’altra delle sue
memorie. Oppure, di fronte al giovane baldanzoso, sta il vecchio in
cui s’intorpidirono non solo le passioni, ma anche gli affetti, e
che, avendo visto morirsi d’attorno quelli che gli erano cari, s’è
piuttosto indispettito che legato con quelli che sono rimasti. Non è
un paradosso, nè una esagerazione. Alcuni che amarono con ispeciale
intensità, di mano in mano che vanno loro mancando gli oggetti del loro
amore, sentono aprirsi sì larga ferita che si compiacciono d’inasprirla
con l’isolamento acrimonioso, disperando rimarginarla con la simpatia.
Le nature costantemente benevole sono senza dubbio le migliori che
esistano, ma non aspettatevi da quelle i grandi slanci della passione.
La zia Maddalena non tradiva mal volere verso alcuno di casa, ma stava
a sè, e, interrogata, rispondeva monosillabi, brontolava sovente da
sola, e nessuno l’aveva mai intesa lodare con calore una persona o una
cosa. Sorrideva di rado, ed era un sorriso distratto che pareva non
riferirsi a quanto le avveniva vicino. Chi non s’è accorto di sorridere
talvolta ai propri pensieri, alle proprie memorie? Nella sua stanza
non amava gran fatto che ci si entrasse, solo al capo d’anno le sue
pronipoti vi erano regolarmente introdotte dalla cameriera per farle
i soliti augùri di felicità. In quella solenne occasione ella toglieva
da un suo cassetto due napoleoni d’oro (la signora Maddalena non aveva
riconosciuto il corso forzoso), e ne consegnava uno a Lidia, l’altro
a Sofia, ch’era di due anni più giovane della sorella. Le fanciulle
giravano gli occhi con inquieta curiosità intorno alle pareti di
quella camera misteriosa, così poco accessibile ai profani, e quando
si ritiravano dopo aver baciato la destra lunga ed ossuta della zia,
non potevano a meno di voltarsi sulla soglia e rimanersene per qualche
secondo in estatica contemplazione. E la camera, astraendo dalla sua
abitatrice, aveva un’impronta particolare che doveva necessariamente
colpir chi vi entrasse. Le suppellettili, a chi le esaminava dappresso,
mostravano di aver posseduto _ab antiquo_ una qualche eleganza, ma
erano ormai vecchie e tarlate, e si rivestivano d’una tappezzeria sì
sbiadita da esser ben ardua impresa l’indovinare di che colore ella
fosse stata all’origine. Sopra la mensola d’un caminetto di marmo
posto fra due finestre nel quale si accendeva il fuoco l’inverno (la
signora Maddalena non aveva mai voluto saperne di stufe), v’era una
statuina in bronzo di Napoleone e alcune pianticelle di giacinti, di
quelle che crescono nelle bottiglie. In faccia al caminetto era un
letto all’antica assai grande e massiccio, e, a sinistra di questo,
addossato alla parete, un cassettone che aveva ormai perduto il
lucido, sopra il quale, un po’ ad angolo col muro, stava uno specchio
frastagliato quinci e quindi di macchie come segni d’isolette in
una carta geografica, e diffuso d’una singolar tinta verdognola che
dava un aspetto vegetale a tutte le immagini. Lungo gli orli interni
della cornice figuravano, con una certa simmetria, parecchi biglietti
di visita che dovevano aver per lo meno una trentina d’anni, poichè
nessuno della famiglia conosceva le persone di cui quei biglietti
portavano i nomi, e nessuno si ricordava che la signora Maddalena
avesse ricevuto visite dacchè ella era ospite di casa Alzini. Dalla
parete opposta pendevano due litografie, una delle quali rappresentava
l’incendio di Mosca, l’altra la battaglia di Waterloo. Completavano
la mobilia alcune sedie a bracciuoli con la spalliera assai alta e
un tavolino con un calamajo senza inchiostro e due penne d’oca non
temperate. La zia Maddalena non iscriveva più, benchè corresse la
tradizione che a’ suoi tempi ella fosse stata un po’ donna di lettere.
Ahimè! D’una sua gran biblioteca non rimanevano che forse venti volumi
sopra uno scaffale infitto nel muro superiormente al tavolino; tutti
libri coperti di polvere e stampati sei o sette lustri addietro. E lì,
tra un libro e l’altro, si vedevano con singolare contrasto grossi
cartocci di miglio e di frumento che servivano alla vecchia signora
per nutrire alcuni passeri del vicinato e una famiglia di colombi
alloggiata sotto una gronda a piombo sulle finestre della sua camera.
Ogni mattina alle otto venivano pigolando i passeri col loro volo agile
e capriccioso; alle dieci i colombi si lasciavano cadere con un tonfo
sopra il balcone, e gli uni e gli altri, se le impannate eran chiuse,
picchiavan col becco sui vetri, finchè la zia Maddalena spalancava
le imposte senza badare al caldo od al freddo, alla pioggia o al bel
tempo, e attirava a sè i suoi amici ormai addomesticati a piluccare
sulla sua mano scarna e a guardare con un certo atto amorevole quel
suo naso adunco, e quegli occhi infossati, e quel mento sporgente,
e quella cuffia bianchissima; chè, bisogna riconoscerlo ad onore del
vero, in onta al disordine della sua camera, ella era sempre linda e
pulita della persona. E com’ella si mostrava espansiva verso i suoi
commensali! Con loro diventava eloquente e loquace, ed essi alla lor
volta, mentre passeggiavano su e giù nel davanzale, le davano segni non
dubbi di simpatia, allungando il collo e mettendo suoni che i profani
non capivano, ma volevano dire certo un milione di cose. All’indomani
della morte di lei, accaduta d’improvviso una sera, essi vennero
all’usata refezione, ma invano. Le finestre erano spalancate, la zia
Maddalena giaceva irrigidita sul letto con la mani in croce sul seno,
con la bianca cuffia intorno al viso, più giallo, più macilento del
solito. Pareva una di quelle antiche Madonne tagliate nel bosso che si
vedono nel coro di qualche chiesa. Le povere bestioline aspettarono,
ed esplorando ansiosamente la stanza sembravano inquiete del nuovo
spettacolo, finchè, accostatesi persone sconosciute alla finestra,
spiccarono il volo impaurite. Però la mattina dei funerali, dopo che
la camera era rimasta deserta, un passero si calò ancora sul noto
balcone, beccolando le bricciole rimaste dall’ultima volta e alzando un
pigolio lamentevole. Questa fu la più viva dimostrazione di compianto
che accompagnasse la zia Maddalena. Locchè non toglie che per le vie di
Venezia si leggessero patetici avvisi mortuari così concepiti:

                                CALANDO
                       LA SERA DEL 3 MAGGIO 1871
                            VOLAVA AL CIELO
                   LASCIANDO QUESTA VALLE DI LAGRIME
                             L’ANIMA BELLA
                          DI MADDALENA LISARI
                           D’ANNI 84 COMPITI
                     AHI! REPENTINAMENTE STRAPPATA
                     ALLA TENEREZZA DELLA FAMIGLIA
                  ALL’AMMIRAZIONE DI QUANTI CONOBBERO
                           LE SUE RARE VIRTÙ

                                 * * *

                          O SPIRITO BENEDETTO
                          DAL BEATO SOGGIORNO
                  OVE COGLI IL PREMIO DELLE TUE GESTA
                            CHINA LO SGUARDO
                        Al DERELITTI CONGIUNTI!

                        NON SI RICEVONO VISITE.

Questo pregevole squarcio epigrafico era opera del professore di lingua
italiana di Lidia e Sofia, ma il signor Alzini aveva voluto ritoccarlo
qua e là, e vi aveva aggiunto del proprio la frase peregrina della
_valle di lagrime_.

Insomma, per tornare a noi, nel momento di cui discorriamo, dopo
compite le cerimonie funebri, si eran vuotati gli arredi della defunta,
e la camera, col letto sfatto e le altre masserizie in disordine, aveva
un aspetto di desolazione accresciuta, se è possibile, per virtù dei
contrasti, dall’allegro sole di maggio che penetrava attraverso le
aperte finestre. Lidia e Sofia, approfittando dell’arrivo di alcune
conoscenti, credutesi in obbligo, malgrado il divieto stampato, di fare
alla signora Adelina una sollecita visita di condoglianza, vi si erano
introdotte pian piano, e frugavano per entro i mobili con pochissima
discrezione. Lidia aveva sedici anni e quattordici ne contava Sofia.
Erano entrambe ragazze buone di fondo, ma abbastanza male educate,
com’era facile intendere con una madre che, più di tutto, badava a
mettersi in fronzoli, e un padre che pel decoro esterno salariava
una mezza dozzina di maestri, ma quand’era poi in casa non diceva
che trivialità e spacconate. Le due giovanette non erano certo sì
grulle da credere che la zia Maddalena fosse una maga come pretendeva
Nannetta; però, quel non so che di mistero ond’ella soleva cingere la
sua persona, quel silenzio profondo ch’ella serbava sul suo passato, e
la storia di quel quaderno che la fantesca le aveva visto fra le mani e
che non si sapeva dove fosse nascosto, erano tutte cose che mettevano
in moto la loro immaginazione. Che il libro non si fosse trovato era
certo, perchè il signor Bernardo, padrone di casa e membro della Camera
di commercio, aveva fatto egli pure accurate indagini, alla presenza
di Nannetta, senza riuscire a nulla. Quanto alla signora Adelina, la
non ne sapeva più degli altri. Si ricordava che sua madre, buon’anima,
le aveva parlato più volte della zia Maddalena come di un cervellino
bizzarro, ma ella non s’era mai curata di andare al fondo della
questione. Del resto, si trattava di roba di un mezzo secolo addietro,
e la signora Maddalena non era venuta ad abitare cogli Alzini che da
dieci anni, da quando cioè le era morta una vecchia cameriera con cui
aveva sempre vissuto.

— E da allora in qua — sclamò spiritosamente il signor Alzini — si
può giurare che non vi furono chiacchere sul conto di lei. Ih! ih!
ih! —

E scoppiò in un riso sgangherato, parendogli senza dubbio di aver detto
una cosa arguta e peregrina.

Queste spiegazioni scambiatesi fra marito e moglie a ora di colazione
non avevano sortito altro effetto che quello di solleticare vieppiù
la curiosità delle due sorelle, e vedemmo già com’esse avessero côlto
il primo momento opportuno per metter mano alle loro ricerche. Però
duravano infruttuosamente in queste faccende da una mezz’ora.

— In fin dei conti — osservò Sofia — chi ci assicura che il libro
non sia da un pezzo in mano del babbo, e ch’egli parli come fa, tanto
perchè non lo si annoi su questo argomento? —

— Anche questo può essere — rispose Lidia distrattamente, tirando fuori
per l’ultima volta uno dei cassetti dell’armadio. E lo tirò così in
furia ch’esso cadde per terra, e....

Lidia e Sofia misero un grido e divennero bianche come il bucato. Ecco
che cosa era avvenuto. Il cassetto, a doppio fondo, nel toccar terra si
ruppe, e comparve il libro polveroso tanto cercato e insieme ad esso un
piccolo astuccio. Dunque la chiave dell’enigma era lì, dunque sol che
si sfogliasse quel libro, sol che si aprisse quel cassetto, si sarebbe
saputo qualche cosa intorno alla zia Maddalena. Pur le due giovinette
erano entrambe immobili, estatiche, come per virtù d’incantesimo.
Nessuna delle due osava chinarsi, nessuna delle due osava raccogliere
quel quaderno misterioso che aveva così profondamente colpito la loro
immaginazione.

— Dunque — chiese Sofia — che si fa? — Indi soggiunse, sforzandosi
di sorridere — Sarebbe curioso che fosse il libro del macellaio o del
farmacista.

— Tu dici sempre sciocchezze — rispose seria Lidia — e intanto non hai
coraggio di guardare coi tuoi occhi.

— Non ho coraggio? Tu piuttosto che avevi una curiosità tripla della
mia, e adesso rimani come il Don Bartolo del _Barbiere_. —

In quella, l’orologio del vicino campanile suonò le quattro. Si
avvicinava il momento del pranzo, e con la più buona volontà del mondo
non vi sarebbe stato il tempo necessario a osservare con accuratezza
il volume. Le due timide cospiratrici concessero a sè medesime una
proroga, e deliberarono di rimettere pel momento ogni cosa a posto nel
miglior modo che si potesse, e di tornarsene a sera tarda a prendere sì
il libro che l’astuccio per portarsi in camera entrambi gli oggetti ed
esaminarli con tutto l’agio nel corso della notte.

Ferme in questo proposito, ridiscesero nel salotto, liete anzi che no
di aver differito l’impresa. Apparente contraddizione che, del resto,
tutti intendono, perchè tutti devono averla qualche volta avvertita in
sè stessi. Noi crediamo eziandio che, investigando nel cuore di Lidia
e di Sofia, si sarebbe scoperto senza difficoltà che, ove ciascuna di
loro non avesse avuto paura di esser svergognata dall’altra, anche la
spedizione notturna sarebbe andata a monte. Siccome però le due sorelle
si parlavano in tuono di canzonatura per rimproverarsi a vicenda le
trepidazioni che avevano entrambe, non potè nemmeno far capolino la
proposta codarda di rinunciare al gran conquisto, e sulla mezzanotte,
quando tutti furono coricati, le due giovinette intrapresero e
compirono senza gravi peripezie il famoso trasporto. Unico incidente
del viaggio fu il rumore fatto da un canarino che dormiva nella gabbia
appesa al palco dell’andito e che, alla vista del lume, si scosse
vivamente e urtò con le ali sulle pareti della sua prigione.

— Che cos’è? — sclamarono a un tempo Lidia e Sofia. Ma fatte subito
capaci del vero — Oh! — proruppero in coro — hai paura di tutto.
— Giunte nella loro camera che, per un’esuberanza di precauzione,
chiusero a chiave, e deposto sopra un tavolino il libro e la candela,
apersero prima di tutto l’astuccio. Esso conteneva un medaglione d’oro
di forma antica, nel quale era incastonato un piccolo rubino. Anche
il medaglione si apriva premendone uno dei capi. Ne scattò fuori,
come per opera d’una molla, una ciocca di capelli biondi e finissimi
ch’erano uniti insieme da un sottile filo di seta nera e che nella loro
buia custodia non avevano perduto la prisca elasticità, tantochè si
attortigliarono al dito di Lidia, quasi il contatto d’una cosa viva li
ridestasse alla vita. O a chi mai avevano appartenuto quei capelli? Da
quanti anni erano stati recisi? Da quanti anni la persona che se n’era
fatta bella aveva detto addio alla luce del sole? E che legami avevano
esistito tra lei e la zia Maddalena? Erano capelli d’uomo o di donna?
Pur c’era da scommettere che non fossero d’uomo; erano troppo chiari
di colore, troppo morbidi, troppo ricciuti.... Ma a che pro perdersi in
queste fantasticherie se il libro avrebbe spiegato ogni cosa?

Lidia sedette al tavolino. Sofia rimase in piedi dietro di lei,
appoggiandosi con la persona alla spalliera della seggiola, e spingendo
il braccio per di sopra l’omero della sorella fino a sollevar
la coperta dell’arcano volume. La prima cosa che si presentava
allo sguardo era una mezza dozzina di fogli di carta asciugante
accuratamente incollati lungo il margine interno del libro. Fra
due di questi fogli lo scheletro d’un fiore. Un botanico l’avrebbe
probabilmente giudicata una camelia. Povera sepolta viva! Che affetti,
che speranze, che dolori voleva ella significare? Era ella l’epitaffio
di quella tomba? Appiedi del suo gambo leggevasi sopra un pezzettino
di carta gommata la scritta: 15 _febbraio_ 1812. Indi, girando altri
due fogli, l’occhio si fermava su un manoscritto un po’ tremulo, un po’
ingiallito, quantunque non fosse antichissimo. In fatti, esso portava
in capo la data 23 _luglio_ 1852. Non v’era nessun altro titolo.
Soltanto la scrittura era divisa in capitoli. Lidia cominciò a leggere
mentre Sofia stava intenta cogli orecchi e cogli occhi. Ascoltiamo.




I. 


Eravamo, ieri dopo pranzo, secondo il solito, Giannina ed io, sedute
presso il poggiuolo della mia camera che guarda sul Canalazzo. Il sole
s’era appena nascosto dietro le case dirimpetto, il cielo, frastagliato
di nubi rossastre, era percorso da torme allegre di rondinelle, che
ora scendevano rasente i tetti, ora si perdevano nei fondi del limpido
azzurro. Sull’acqua leggermente increspata riflettevansi le calde tinte
dell’orizzonte, e le brune gondolette scivolavano via rapidissime e
silenziose. Era insomma un tramonto veneziano, uno di quei tramonti
che poeti e pittori si son provati inutilmente a riprodurre. Io sentivo
in me la malinconia sublime che desta lo spettacolo delle cose belle,
sentivo il bisogno di evocare le memorie, tristi o liete, della mia
vita.

— Mah! Giannina — esclamai — ti ricordi di quarant’anni fa? Via,
parliamo un poco del passato. —

Giannina è diventata sorda e mi toccò ripetere la frase con voce più
alta.

Ella sollevò lentamente il capo che aveva lasciato cader sonnecchiando
sulla sua calza, mi guardò con un sorriso languido, ahi quanto diverso
da quello d’un tempo, e mi disse — parliamone pure, padroncina. —

Non c’è caso, ho sessantacinque anni, ma Giannina non vuol saperne
di chiamarmi in altra maniera. Ed io, allorchè sento questa parola di
_padroncina_, provo una voglia matta di correre allo specchio (correre,
si intende, come si può alla mia età) e di guardare se per avventura
fossi tornata la giovinetta di mezzo secolo addietro.

Parliamone pure, è presto detto. Ma Giannina ci sente poco, e ha
ormai tante lacune nella sua memoria. Dio mio! Come la povera donna va
decadendo rapidamente! Ha cinqu’anni più di me, ma cinqu’anni in questo
nostro periodo della vita, ove non si cammina ma si corre verso la
tomba, cinqu’anni sono un’epoca intera.

Quando, fattasi notte, lasciammo il terrazzino per rientrare nelle
stanze e Giannina andò in traccia dei fiammiferi per accendere il lume,
io sentii una voce nel cuore che mi ripeteva: Bada, Giannina è vecchia;
bada, i colloqui che per tanti anni furono la tua maggiore dolcezza ti
saranno presto impossibili; la confidente de’ tuoi pensieri non morrà
forse ancora, ma non isperare ch’essa ti renda ciò che le desti in
custodia, non isperare ch’essa ti ripeta ciò che le hai narrato nelle
ore di soave abbandono. Come si cala un’ombra sulle stanche pupille,
così va calandosi un velo sullo spirito della poveretta, e i contorni
delle cose le sfumano ogni dì più innanzi agli occhi della memoria.

Tremai, lo confesso, più per compassione di me che di lei. Son sola;
non ho amici, non ho parenti se non lontani, non ho che l’antico e
devoto affetto di Giannina e la compagnia delle mie rimembranze. Io
vivo nel passato; da poco meno di otto lustri non provo, non desto
simpatie intorno a me. M’illumina il raggio d’altri giorni, la fiamma
d’altri giorni mi scalda. Sorrido all’ebbrezze fuggevoli, piango ai
disinganni amari, ai dolori tremendi d’un tempo ormai svanito da un
pezzo. Se dimenticassi, sarei veramente una mummia. Dimenticare! È
possibile? E perchè no? Non dimentica forse Giannina? Ebbene; io li
vo’ chiamar tutti a raccolta i miei ricordi, e per salvarmi contro le
insidie dell’età, vo’ subito consegnarli alla carta. Scrivo per me,
non per altri. Finchè mi basteranno gli occhi, potrò rileggere questo
quaderno; se diverrò cieca, troverò un’anima pietosa che me lo legga
finchè mi duri l’udito; e quand’io sarò morta, la persona a cui esso
cadrà in mano, lo abbruci: a che pro conservarlo? A che pro percorrer
meco una via seminata di tombe?

Ho detto che richiamerò tutti i miei ricordi, ma non è esatto. Nella
mia esistenza v’è un solo pensiero nel quale consumai quanto fu
grande la mia potenza d’amare, di credere, di soffrire. Perchè dovrei
occuparmi del resto?

Oh! ben io rammento il vecchio palazzo che mia madre, ultimo rampollo
d’una famiglia patrizia decaduta, aveva portato in dote al babbo,
negoziante arricchitosi nel commercio colla Dalmazia e la Grecia.
Di quel palazzo non ho però mai compreso una cosa: perchè lo si
fosse fabbricato sopra un canale interno, sucido e angusto in guisa
che soltanto i gatti dagli abbaini e dai tetti delle case di fronte
potevano vederne l’intera facciata. Ma! I nostri nonni erano pur
curiosi. Rammento la lunga sala un po’ buia co’ suoi finestroni a vetri
ottagoni, con le sue pareti a stucchi, co’ suoi gran medaglioni sulle
soprapporte. E in quei medaglioni mi par di vedere ancora i ritratti
ad olio degli antenati di mia madre, quali in corazza, quali in toga
senatoriale. L’uno avea preso parte alla guerra di Candia, l’altro
aveva manipolato le leggi, quello lì in fondo poi, con quel viso
arcigno e severo, era stato nientemeno che inquisitore. Non so perchè,
quando Angelo, il vecchio barcaiuolo, mi prendeva in braccio perchè
io vedessi meglio quel mio famoso trisavolo, io sentivo venirmi la
pelle d’oca, ciò che non m’impediva però ch’io mi gonfiassi alquanto,
pensando d’avere avuto un parente di quella fatta.

Angelo aveva servito come gondoliere il mio nonno materno, ed era il
solo personaggio della casa che conservasse gelosamente le tradizioni
aristocratiche. Era ormai pensionato, ma per tutto l’oro del mondo
non avrebbe ceduto ad altri la funzione di spazzar via le tele di
ragno dai ritratti gentilizi. Egli adoperava a tal’uopo una granata
di straordinaria lunghezza, che soleva aver domicilio in un angolo
della sala e che nessuno, all’infuori di lui, poteva toccare. A me
piaceva molto di assistere alle sue abili manovre con quell’arma
portentosa, e, per un tacito accordo, egli soleva farmi chiamare
prima di accingersi alla grande impresa. Come si può creder le cure
più minuziose erano consacrate al ritratto dell’inquisitore, e Angelo
trovava invariabilmente che, quando le ragnatele non ne deturpavano
la fisonomia, egli aveva tutto l’aspetto di persona, severa sì, ma
di ottimo fondo. Un’altra occupazione del valent’uomo era quella di
caricare ogni domenica l’orologio a pendolo infisso alla parete della
sala. L’orologio era antico e sentiva i danni dell’età, per cui, se
in origine, caricato alla domenica, faceva il debito suo fino alla
domenica successiva, negli ultimi tempi aveva preso l’abitudine di
fermarsi nella giornata del sabato. Angelo però non mutava sistema;
diceva che pel corso di cinquant’anni, sotto Sua Eccellenza Andrea, e
Sua Eccellenza Pasquale, e Sua Eccellenza Gasparo, aveva fatto così,
e che così farebbe tutta la vita, e che gli orologi non si devono
tormentare. Io avevo molta stima di Angelo, ma quando la mamma sul
dopo pranzo del sabato mi mandava in sala a veder che ora fosse, e
io, trovando le sfere sempre al medesimo posto, non sapevo che cosa
rispondere, dicevo sommessamente che, in onta a ciò che si usava
sotto le loro Eccellenze Andrea, Pasquale e Gasparo, non sarebbe stato
un delitto il caricare quell’orologio ogni sei giorni, invece d’una
volta per settimana. Angelo aveva poi un difetto molto più grave. La
sua devozione per mia madre era illimitata, ma col babbo si teneva in
sussiego, ed era facile accorgersi che non lo aveva nelle sue grazie.
Un giorno si arrischiò fino a dire — Non ho mai capito perchè Sua
Eccellenza la signora Lucietta abbia preferito di sposare il padrone
anzichè il nobil uomo Antonio Renier, che apparteneva ad una gran
famiglia, e che non potè sopravvivere al suo rifiuto. —

Io ripetei questa frase alla mamma, che mi sgridò e mi fece divieto
di passar tanto tempo in cucina. Ma la legge non fu osservata che
quarantotto ore.

Quanto a mio padre, egli aveva un numero infinito di faccende, e
fuori che a pranzo, lo si vedeva pochissimo. Nondimeno io gli volevo
bene, e quantunque sapessi che ci correva molto tra lui e l’avo
inquisitore, non potevo acconciarmi all’opinione sfavorevole di Angelo
sul conto suo. Egli mi parlava con calore straordinario d’un mio
fratello chiamato Carlo, che contava parecchi anni più di me, e ch’io
non avevo mai visto, perchè s’era assentato di Venezia poco dopo la
mia nascita, e stava compiendo in Francia la sua educazione. Di là
scriveva certe lettere lunghe lunghe, che il babbo non rifiniva mai di
leggere, e di trovare assai interessanti, perchè descrivevano, diceva
lui, avvenimenti strepitosi, i quali accadevano in Parigi. Mia madre
invece non pareva aver grande simpatia per questo ragazzo, del quale
discorreva di rado e di malavoglia. Quanto a me, non capivo come una
donnina giovane qual’era mia madre, potesse avere un figliuolo così
grande e grosso. Esposi i miei dubbi in cucina, ove mi si disse che
Carlo era nato da un’altra moglie del papà. — Dunque — sclamai sorpresa
— io ho due mamme. — La qual sentenza produsse un’ilarità sconfinata
nella servitù, e distraendo l’attenzione di tutti i presenti fu causa
occasionale che il gatto _Mauli_ saltasse dall’impiantito sulla tavola,
dalla tavola sulla scansia, e dalla scansia sulla gabbia del canarino
_Joli_, che rimase salvo per miracolo, ma perdette da quel dì il
buonumore. In questo grave avvenimento ammirai per la prima volta la
presenza di spirito di Giannina, l’aiutante femminile del cuoco. Visto
che il micio stava aggrappato alla gabbia con le due zampe anteriori,
e in sì disagiata posizione faceva una specie di altalena che avrebbe
terminato inevitabilmente con una catastrofe, pose una sedia sopra la
tavola, vi montò sopra, ghermì bravamente _Mauli_ per la collottola e
lo slanciò nello spazio. Bellissima impresa per una fanciulla di dodici
anni, chè quel giorno Giannina non ne aveva di più. Mentre si compivano
sì eroiche gesta, Angelo, che prendeva le cose sul serio, mi spiegava
come i bimbi non potessero avere due mamme, nè gli uomini due mogli in
una volta (a meno che non fossero turchi, che Dio scampi e liberi), e
come quindi la madre di Carlo fosse morta prima che S. E. la signora
Lucietta sposasse il babbo. Io ricordo che tutte queste spiegazioni mi
produssero in capo una grandissima confusione.

La mamma era un angiolo di bellezza; vestiva da regina ed era
caritatevole per modo che, nelle rare volte in cui escivamo di casa a
piedi, essa dispensava ai poveri tutto il danaro che aveva in borsa,
e se non l’era sufficiente, se ne faceva prestare dai conoscenti
che incontravamo per via. Da certi colloquii che m’era riuscito
cogliere qualche volta, capivo anzi che le si faceva colpa di spendere
troppo, non solo in carità, ma anche in oggetti di acconciatura,
onde arrivavano a casa innumerevoli polizze da tutti i bottegai delle
_Mercerie_. Io però trovavo che la mamma aveva ragione, giacchè ero
profondamente convinta che quanto più uno spende tanto più è ricco, e
ad esser ricca io ci tenevo moltissimo. Oltre a ciò la mamma era vispa,
allegra, e diceva sempre di non voler darsi pensiero di nulla. Io, per
imitarla, non volli darmi pensiero delle lettere dell’alfabeto, che un
buon prete s’era fitto in capo di farmi imparare.

S’io volessi annoverare qui tutti i personaggi che mi passarono dinanzi
nella mia infanzia, dovrei discorrer senza dubbio dello zio Avogadore,
ch’io conobbi vecchissimo, ma del quale mi restò nella mente lo sguardo
sereno e la parola benevola. In casa nostra credo di averlo veduto tre
o quattro volte; era portato su per le scale, indi lo adagiavano in un
seggiolone a bracciuoli, e il crocchio domestico si faceva completo e
si atteggiava riverente intorno a lui. Mio padre saliva dal banco, lo
zio Baldassare veniva dalla biblioteca, la mamma correva a baciargli la
mano, e Angelo, con una scusa o con l’altra, rimaneva in piedi nella
stanza e guardava il buon vecchio con occhi imbambolati e umidetti
di lagrime. Io poi posavo volontieri la testa sulle sue ginocchia,
mentr’egli mi carezzava i capelli e mi toccava scherzevolmente le
guancie. — Quello sì è un santo — diceva Angelo, dopo averlo messo
in gondola, e ritengo ch’egli avesse ragione. Come spesso mi accadde
di sentire ripetere più tardi — Ah! se ci fosse ancora lo zio
Avogadore! —

Quanto allo zio Baldassare, fratello del babbo, gli era un uomo
piccolo, asciutto, nervoso, serio, con occhi vivi e lampeggianti.
Aveva viaggiato assai, e mia madre, che non lo aveva in gran
simpatia, confessava ch’era un sapientone, tantochè bastava vederlo
per sbadigliare. Soleva passare la maggior parte della giornata
nella biblioteca, ch’era una bella stanza, con le pareti rivestite
dall’alto al basso di librerie assai pregevoli per fregi ed intagli
del Brustolon. Angelo mi narrò che quel lavoro era stato ordinato da
Sua Eccellenza Gasparo, mio nonno, il quale voleva dare un alloggio
decoroso ai quattro mila volumi della sua famiglia. Era però avvenuto
un fatto curioso. Quando le biblioteche furono condotte a termine, si
trovò che costavano troppo, e il nonno, per pagarle, vendette i libri
a un lord inglese. Lo zio Baldassare le aveva ripopolate con nuovi
acquisti. Questo mio zio era uomo di poche parole, ma io non potevo che
dirne bene. Mi tirava amorevolmente le orecchie ogni mattina quand’io
andavo a salutarlo, mi faceva veder spesso di bei libri con figure in
colori, e mi regalava una magnifica bambola nel mio giorno onomastico.
Una volta mi disse che avevo sale in zucca, e si propose di farmi da
maestro.

Un altro individuo che ricorrerà (pur troppo!) assai spesso su queste
pagine, era il signor Venanzio Agliucci, di cui mi toccherà discorrere
diffusamente, ma sul conto del quale sarò adesso brevissima. Non più
nel fiore di giovinezza, aveva però ancora una persona disinvolta e un
aspetto gradevole. Portava con grazia la parrucca, era sempre vestito
con una certa eleganza e moveva le gambe con passo di ballo. Dalle sue
labbra atteggiate a un perpetuo sorriso non uscivano che frasi melate,
la sua persona spargeva intorno a sè dolcissimi effluvii. Accompagnava
la mamma al cembalo, e di tratto in tratto cantava anch’egli un’arietta
e pareva andare in deliquio per la commozione. Lo invitavano spesso
a pranzo, ed egli veniva sempre con un rotolo di carta tutta fregi
intorno ai margini, sulla quale erano vergate scritture portanti il
titolo di _Madrigale_, _sonetto_, ecc., ecc. Al momento delle frutta,
il signor Venanzio apriva il rotolo e declamava con enfasi e gestendo
quelli ch’egli chiamava _parti della sua musa_. Sul conto di lui erano
in casa assai varie opinioni. La mamma lo proteggeva in modo singolare,
Angelo osservava che si poteva dir quello che si volesse a carico del
signor Venanzio, ma che, dopo mia madre, egli era il solo di cui si
capiva a prima vista che se non era nobile, era almeno stato sempre
coi nobili. Il babbo lo riceveva con cortesia, ma senza effusione, e
lasciava apparir chiaro che non gli era simpatico. Lo zio Baldassare
poi non celava il suo dispetto di vederselo attorno, gli rispondeva
appena e andava brontolando fra sè parole che non avevano l’aspetto
di complimenti. — Bellimbusto fannullone ed ipocrita! — l’intesi un
giorno esclamare, mentre il signor Venanzio si accommiatava. In mezzo
a sì discordi pareri io ero neutra, però d’una neutralità piuttosto
sospettosa ed ostile che fidente e benevola. Per quanti doni di
chicche e di ninnoli mi venissero da lui, io non sapevo vincere la mia
riluttanza a dargli un bacio. Oh! era stata ben altra cosa con lo zio
Avogadore, era ben altra cosa anche con lo zio Baldassare!




II. 


Un anno memorabile per tutti i conti fu il 1797. Della caduta della
Repubblica dirò poi. Fu certo un gran fatto, ma prima che esso
accadesse, altri avvennero per me importantissimi. Io compivo in
febbrajo i dieci anni. Fino a sette m’ero intesa a ripetere su tutti
i tuoni: — Che bella bimba! — Dai sette ai nove udii bisbigliare: —
Eppure Maddalena prometteva meglio — Quando toccai i dieci, sorpresi
più volte la frase: — Com’è imbruttita! — E allora la mamma e gli altri
di famiglia, non so se per conforto o per istruzione, mi predicavano:
— Non importa esser belli, bisogna esser buoni — locchè mi faceva
un dispetto da non potersi credere. E quantunque ragazzina affatto,
ci pensavo e ripensavo, ma buon per me che vennero altri accidenti a
distrarmi. Proprio in febbraio ebbi due comunicazioni: prima, che mio
fratello Carlo s’era mosso di Francia per tornare a Venezia; seconda,
che un altro fratellino, o sorellina che fosse, sarebbe arrivato di
lì a pochi mesi per tutt’altra parte. Corsi difilata dalla mamma a
lagnarmi che di questo fratellino, il quale abitava tanto lontano,
non mi si fosse mai tenuto parola; ella sorrise malinconicamente, e mi
licenziò dicendo che aveva male di stomaco. Comunque sia, non mi pareva
che ai due viaggiatori si preparassero troppo festose accoglienze.
Della venuta di Carlo non esultava schiettamente che lo zio Baldassare.
Mio padre forse ne gioiva in cuor suo, ma sembrava che la sua gioia
non fosse scevra di preoccupazioni. Alla mamma era evidente che la
cosa dava gran noja. Quanto all’_altro_ aspettato, era meglio non
discorrerne. Solo a menzionarlo si vedevano musi lunghi da metter
paura. Perciò l’arrivo di Carlo fu per me argomento di consolazione
indescrivibile. Era un bel giovinetto sui diciott’anni, alto,
spigliato, disinvolto, allegro, e che prese subito a volermi bene. La
mia intimità con Angelo, che si era rallentata da qualche mese, subì
un nuovo crollo alle sgarbate parole che il gondoliere pronunciò sul
conto di mio fratello. — Quella gente lì è la nostra rovina — brontolò
il vecchio bisbetico — il suo signor Carlo è un _sanculotto_, un
_giacobino_.

— Che _sanculotto_? che _giacobino_ — proruppi col massimo sdegno. —
Egli è Carlo Lisari, figlio del babbo.

— Sì, sì — soggiunse Angelo senza darmi retta — vogliono farla a
San Marco. Ma vedranno chi la vincerà. Oh! i _parrucconi_ han fatto
andarsene con le pive in sacco ben altri personaggi di questi. Ma se
toccasse a me, o che non ci sono i _piombi_ per nulla?

— Tu farnetichi — diss’io, che non capivo una sillaba di questi
discorsi, e gli voltai le spalle inferocita.

In casa, Carlo, ch’era pettinato moderatamente, declamò contro le code
e le parrucche. E il babbo e lo zio si lasciarono persuadere dalla sua
eloquenza, tantochè parrucche e code scomparvero in brevissimi giorni.
Asserirei il falso se dicessi che la cosa non mi desse noia. Quando mio
padre mi prendeva confidenzialmente sui suoi ginocchi (e continuava
in queste abitudini, benchè io fossi già grandicella) io solevo
occuparmi a giocherellare col suo codino, e mi seppe male di perdere
questo innocentissimo passatempo, che, a creder mio, alimentava la mia
affezione figliale. Ma i miei scrupoli durarono poco, crescendo ogni dì
l’influenza che Carlo esercitava sopra di me. Egli s’era maravigliato
assai di trovarmi così digiuna d’ogni istruzione, e si accinse con
zelo indescrivibile a dirozzare il mio spirito. Ed io ricambiai le sue
premure. Ciò che mi era sembrato fino allora intollerabilmente uggioso
mi accese invece di vera passione. Leggevo poco e di mala voglia, e
in men che non si dice fui ridotta a segno di non potermene star senza
un libro sotto gli occhi o una penna in mano. I miei progressi furono
altrettanto rapidi quanto sino allora erano stati tardi, e lo zio
Baldassare ne trasecolava per la contentezza. La mamma, che da alcuni
mesi era indisposta e passava buona parte della giornata in letto,
ogni volta ch’io mi recavo a salutarla, sosteneva che Carlo avrebbe
finito col farmi perder la salute e ch’ero già divenuta più magra e più
pallida. Ma io mi divertivo siffattamente di quel nuovo sistema di vita
che non l’avrei mutato per tutto l’oro del mondo, e mi pareva sempre di
non fare abbastanza presto ad apprendere tutte le cose che m’insegnava
Carlo. Che arca di scienza che era lui! Altro che l’avo inquisitore!
Questi s’era tanto rimpicciolito a’ miei occhi, che una mattina, dopo
una bella lezione di mio fratello sui due poli e sull’equatore, corsi
in sala, mi presentai dinanzi al ritratto, e gli feci le boccaccie in
segno del mio disprezzo.

Intanto i tempi si facevano grossi davvero. Ogni giorno c’era una
novità, ogni giorno Angelo aveva la faccia più scura. Di tratto
in tratto poi sorgevano paure di tumulti, e allora, anche s’era di
mezzodì, si chiudevano le imposte dei mezzanini e si davano i catenacci
alle porte di strada. Una volta ci fu un serra serra. Si tirò fuori
uno schioppo irrugginito e lo si diede a Tommaso, il cuoco, il quale
era stato militare. Bisogna credere però che collo smettere la divisa
egli avesse smessi altresì gli umori belligeri, inquantochè non parve
assai lieto dell’incarico avuto, e diceva che se mai _fossero venuti_
(nessuno sapeva chi dovesse venire), l’opporre resistenza sarebbe stato
una vera pazzia. Mi ricordo benissimo che Carlo si trovava fuori di
casa e ch’io ero molto inquieta sul conto suo, ma che la confusione
di Tommaso mi esilarava lo spirito. Ed ho sempre negli orecchi la sua
ingenua esclamazione nel sentir battere una imposta per un gagliardo
colpo di vento: _Madonna! Che la fosse una schiopetàa?_ Tommaso era
padovano, e benchè fosse in Venezia da fanciullo in su, nelle grandi
occasioni si serviva del suo dialetto nativo.

Da parecchi mesi si faceva un gran discorrere di un certo generale
Buonaparte, e a questo nome lo zio Baldassare si fregava le mani in
silenzio, e Carlo andava in visibilio e asseriva che un capitano simile
non lo aveva avuto nemmeno l’antichità. Avendo io ripetuto a Angelo
una tale sentenza, egli divenne frenetico, e dichiarò che a spazzar
via simil gente bastava la sua granata. Così dicendo, egli guardò il
domestico arnese, che molto pacificamente era appoggiato alla solita
parete e non sapeva certo a quali eroiche gesta lo si volesse far
servire.

Insomma, nel maggio avvenne la catastrofe. Cadde la Repubblica, e
io, troppo acerba d’età per comprendere la portata politica di questo
avvenimento, serbo una dolorosa memoria della disperazione di Angelo.
Il poveretto ora stringeva i pugni in atto di minaccia contro i
_giacobini_, ora si stemprava in lagrime, e si strappava i bianchi
capelli, e diceva di non voler sopravvivere al _Leone di san Marco_. Se
la prendeva con me, con mio padre, collo zio, con Carlo soprattutto,
e anche un po’ con la mamma, la quale non aveva sposato il nobil uomo
Antonio Renier. Io però stentavo a comprendere come quel matrimonio,
seppur fosse successo, avrebbe potuto salvare la Repubblica. Certo
si è che il dolore d’Angelo non era punto mentito, e ben se ne videro
presto gli effetti. L’indomani d’un giorno in cui egli aveva fatto in
cucina una scena così violenta che il resto della servitù era salito
a lagnarsene con la mamma, intesi bussare all’uscio della stanza
ov’io studiavo con Carlo. Era Angelo. Aveva una faccia così pallida e
stravolta che metteva paura. Mio fratello parve un momento inquieto;
e come gli era nota l’antipatia del vecchio gondoliere per lui, si
levò in piedi, quasi ponendosi in atto di difesa. Ma quel tapinello di
Angelo non minacciava nessuno. Si trascinò sino da me tutto umile, e
benchè io non fossi che una fanciulla, mi prese la mano e me la baciò.

— Padroncina — mi disse — fui or ora da Sua Eccellenza la signora
Lucietta, e vengo a prendere commiato anche da Lei.

— Come! — esclamai, e mi tremava la voce per la commozione — ti hanno
licenziato?

— No, padroncina — egli rispose — ma sto male, vado a casa da mio
genero.

— Angelo, non puoi stare con noi, non puoi farti curare qui? Il babbo e
la mamma sono tanto buoni...

— Sua Eccellenza la signora Lucietta — rispose il vecchio che non
riconosceva altri padroni che mia madre — me l’ha già offerto, ma io
voglio andare a morire coi miei. — E, com’io accennava a interromperlo
— Sì, — continuò egli — mio genero è barcajuolo a _Cà Manin_, e la
Maria, mia figlia, fu per dieci anni cameriera dai Pesaro; essi mi
chiuderanno gli occhi, e mi parleranno sino all’ultimo momento di San
Marco e dei nostri parrucconi. —

V’era nel tuono della sua voce un misto d’ambascia e di rimprovero che
mi faceva pietà e mi confondeva ad un tempo.

— Morire! — sclamai, sforzandomi di sorridere — Che pensieri son
questi? Via, coraggio, Angelo.

— Oh! ci vorrebbe altro ch’io dovessi vivere! No, no, padroncina —
egli soggiunse tentennando il capo — non sono più tempi questi per il
vecchio Angelo. Così fossi morto sei mesi fa, prima che i miei poveri
occhi vedessero questi orrori.... Basta, padroncina, grazie di tutto,
la mi perdoni delle mie mancanze, e si ricordi qualche volta di me che
le ho voluto bene come a una mia creatura, e mi dica un’_Ave Maria_...
se adesso se ne dicono più. —

Tornò a prendermi la mano e a baciarla, poi cogli occhi inondati
di lagrime e con passo incerto si avviò presso l’uscio. Mentre ne
afferrava il saliscendi, parve che gli mancassero le gambe, e Carlo
accorse rapidamente per sostenerlo. Angelo si rizzò con subito sforzo,
e voltandosi con una certa dignità piuttosto sprezzante — Grazie —
disse — non ho bisogno di nulla. —

Indi uscì. 

— Pover’uomo! — sospirò Carlo — egli non mi può soffrire e morirà
vittima dei suoi pregiudizi. Tuttavia questa sua tenacità di opinione è
assai rispettabile....

Io però appena badavo alle sue parole. Dallo spiraglio dell’uscio che
aprivasi nella sala seguivo con l’occhio i movimenti di Angelo. Il
vecchio gondoliere girava lentamente tutto all’intorno guardando uno
dopo l’altro i medaglioni infissi nelle pareti. Si fermava davanti a
ciascun ritratto e restava immobile qualche secondo. Allorchè si trovò
al cospetto di quello dell’inquisitore lo guardò con occhio più amoroso
e più intento, e borbottò alcune frasi di cui non potei cogliere che
queste parole: _per l’ultima volta_.

L’antica granata, con cui Angelo faceva guerra ai ragni e negli
ultimi tempi si era proposto di spazzar via Napoleone Buonaparte,
era nell’usato angolo della sala. Il meschinello riuscì a sollevarla
con le deboli braccia, l’appoggiò sulla tela del medaglione e stava
accingendosi per l’ultima volta, come aveva detto pur dianzi, al suo
lavoro quotidiano di ripulitura, quando, o perchè non gli reggessero
le forze, o pel soverchio dell’emozione, stramazzò per terra insieme
al suo arnese. Fummo tosto a soccorrerlo Carla ed io, e subito dopo
accorsero gli altri di casa e la gente di servizio. Lo zio Baldassare,
che se n’intendeva un poco di medicina, gli tastò il polso e disse
che a suo parere egli si risentirebbe, ma che, tra per l’età, tra per
lo stato dell’animo, era a dubitarsi che si trattasse di cosa seria.
Volevano trasportarlo in una stanza disoccupata del palazzo, ma io
mi opposi e dissi — No, babbo; no, zio — la mamma, sempre indisposta,
era rimasta nella sua camera — è meglio che lo mandiamo a casa di suo
genero. —

— E perchè? 

— Lo desidera lui. Ha detto che vuol morire fra i suoi. Non è vero,
Carlo?

— È vero — rispose mio fratello — ma non sarà forse il caso di
morire. —

Queste ultime parole furono pronunciate con tuono indagatore, e
assai più con la brama che con la speranza di avere una risposta
soddisfacente. Tutti rimasero muti.

Io mi aggrappai ai fianchi di mio padre, e insistei singhiozzando —
Non negargli quest’ultima grazia, papà mio. Mandalo ove egli desidera
andare. —

Si fece a modo mio. Guardai ancora una volta quei capelli bianchi,
quella faccia leale, quelle mani callose, poi, condotta via da Carlo,
rientrai seco nelle stanza ond’eravamo usciti, e, nascondendo il viso
tra i guanciali del sofà, mi misi a piangere dirottamente. Carlo mi
carezzava i capelli dicendo — Piangi pure, poverina. Era un’anima
onesta. — E poi, fattomisi presso, mi bisbigliava all’orecchio —
Stassera, se sarai buona, dirò al babbo e alla mamma che ti accompagno
in piazza, e invece andremo a vedere come sta Angelo. Io non entrerò
nella camera, sai ch’egli non ne avrebbe piacere, ma ci entrerai tu, e
così potrai vederlo nuovamente. Sei contenta? —

Oh! ero contenta per modo che non seppi far di meglio che gettar le
braccia al collo di Carlo e baciarlo e ribaciarlo su ambe le guancie.

Quel giorno fu a pranzo da noi il signor Venanzio. Aveva dimesso
anch’egli la coda, e parlava di politica con un calore straordinario.
Io ne capivo poco, sempre però quanto bastava ad accorgermi che se lo
zio Baldassare e Carlo erano _giacobini_, il signor Venanzio era più
giacobino di loro. — Ce n’è voluto — egli disse — ma finalmente ci
siamo riusciti. Era tempo che questo _baraccone_ cadesse. L’ho sempre
detto io, e quando non l’ho detto l’ho pensato, che al nostro secolo
non possono durare simili governi. Luce, luce ci vuole ormai, luce e
libertà. Altro che misteri, altro che inquisizioni! E l’aristocrazia,
si può dar nulla di più assurdo? Che cos’è la nascita? Un caso. Mio
padre era amministratore di famiglie patrizie, ma mio nonno vendeva
sardelle salate, e ne ho piacere, e ne vado superbo. Io, non lo nego,
ho vissuto molto coi nobili, ma perchè ci ho vissuto? Per dir loro la
verità schietta e tonda, e son sicuro che da nessuno ne hanno intese
di così grosse come da me! Non le hanno capite? Le hanno pigliate
per complimenti? Tanto peggio per loro. Che colpa ne ho io se sono
diventati anche cretini? Non ho bisogno di domandar scusa alla signora
Lucietta che non ha pregiudizi, e, quantunque nobile, fu sempre
un’eccezione, ma la verità è una sola. Del resto, perchè ho frequentato
io questa casa di preferenza alle altre? Perchè qui vi si respirava
meglio, perchè qui non ci erano fumi, perchè insomma qui vedevo divise
le _mie_ idee... —

A questo punto dovetti fare uno sforzo supremo, per impedire che Carlo
gettasse un bicchiere sul viso al signor Venanzio. Egli ne aveva certo
una voglia grandissima. Lo zio Baldassare si alzò bruscamente da tavola
e uscì della stanza conducendo seco il nipote.

Ma il signor Venanzio non se ne avvide o non se ne curò, e proseguì
il suo discorso rivolgendosi in ispecialità a mio padre, che stava ad
ascoltarlo con la rassegnazione di un santo.

Quand’egli se ne fu andato, Carlo, rientrando nel salotto da pranzo, mi
prese da parte e mi disse — Vedi, Maddalena, quell’uomo lì è una fra le
più sucide e vigliacche creature, che vi siano al mondo.

— Oh! — esclamai — com’è possibile? Se la mamma ne ha tanta
stima? —

Carlo non mi disse nulla, si annuvolò in viso e mi lasciò. 

Da un’altra parte della stanza mia madre disputava a mezza voce col
babbo. Favellavano certo dello stesso argomento, e intesi la mamma che
diceva — L’avete preso a perseguitare. In fin dei conti... —

Ma in questo punto fu notata la mia presenza, e il dialogo venne
interrotto.

Perchè mia madre difendeva quell’uomo, e perchè a me spiaceva tanto
ch’ella lo difendesse?




III. 


Il periodo della vita più ricco d’impressioni, più fecondo di sorprese
e di cambiamenti, è senza dubbio quello che comincia all’estremo limite
dell’infanzia, attraversa l’adolescenza e giunge sino al principio
della giovinezza. Ridire ciò che in questo periodo si è pensato e
sentito, ridire le dolci fantasie e le speranze audaci e i sùbiti
scoramenti è impresa da lasciarsi ai romanzieri di professione. Chi
non vuole inventare, ma domanda alla penna soltanto che gli riproduca
fedelmente il vero, deve, di necessità, esser parco, mentre in così
turbinoso affollarsi d’immagini poche sono quelle che si presentino con
chiari e spiccati contorni. Forse una frase rende lo stato dell’anima
in quell’epoca singolare: non sapersi spiegare e non osar chiedere.

Qui è la differenza dalla prima infanzia, la quale non capisce, ma,
petulante e importuna, non si perita di rivolgere alcuna inchiesta
per ardita che sia. Tra le cose che, undicenne, io non riuscivo a
spiegarmi, e pur non m’arrischiavo d’indagare, era il perchè della
freddezza con cui era stata accolta nella famiglia la mia sorellina
Clara. Per me fu una festa il suo nascere; passar lunghe ore alla
sua culla, era un diletto pieno di soavità. Mi pareva che i lini,
ond’ella era ravvolta, non bastassero a riscaldare le sue tenere
membra, se non vi si mesceva un alito d’amore. Perciò io m’ero stretta
nuovamente a mia mamma, la quale, sola della casa, mostrava di voler
bene alla piccina. Il babbo, per solito così affettuoso, la guardava
appena, e sempre con le ciglia aggrottate, lo zio Baldassare non
poteva sentire il suo vagito senza conturbarsi, e Carlo scansava di
vederla e di discorrerne. Ma perchè? domando io. Ella sì ch’era bella!
Aveva, ancora in fasce, l’occhio dolce e vivace di mia madre, aveva i
lineamenti delicati di lei, e quando mi sorrideva, pareami di veder
mia madre sorridere. Nessuno combatteva le mie simpatie, ma nessuno
le incoraggiava. Se io, con uno sforzo supremo, prendevo Clara in
braccio e la portavo di qua e di là per le stanze, nessuno, all’infuori
della balia, si offriva di pigliarsi il mio fardello, nessuno con
un gesto, con uno sguardo, con una parola, faceva buon viso ai miei
scherzi. Povera bimba! sotto che cattiva stella era nata! La servitù
teneva tratto tratto, su tale proposito, singolari discorsi, di cui
però non poteva cogliere il senso. E questi discorsi erano tenuti
per lo più, dopo le visite del signor Venanzio. Carlo aveva per me
le usate premure, ma aveva anch’egli cambiato d’umore. Diceva che il
1797 era stato per lui un anno tremendo. Tuttavia si occupava della
mia educazione con un fervore incredibile. A sentirlo, ero una scolara
senza l’uguale al mondo. Quantunque non insuperbissi delle sue lodi,
avevo la coscienza di progredire rapidamente. M’ero data allo studio
con passione febbrile; cercavo in esso una distrazione al tedio della
mia vita domestica, facevo dei libri i discreti confidenti de’ miei
pensieri. Se la mestizia del babbo, o di mio zio, o di Carlo m’aveva
turbato, se la sbrigliata gajezza di mia madre m’aveva ferito, se la
sguajataggine del signor Venanzio m’aveva offeso, era ai libri ch’io
chiedevo conforto.

A tredici anni provai un gran dolore. Carlo ebbe per istrada una scena
violenta col signor Venanzio. Altra scena succedette in casa, e, per
la prima volta nella mia vita, vidi la mamma piangere. Io ne capivo
assai poco, capivo però che mio padre, uomo cui la soverchia bontà
toglieva l’energia del volere, era assediato da due opposte influenze,
quella di suo figlio e di suo fratello, e quella di sua moglie. Per
molti giorni non comparve il signor Venanzio. Ma una mattina, mentre
io ero nella camera da letto di mia madre, e Clara raggomitolata sul
pavimento giuocava ai miei piedi, intesi aprir l’uscio. Era desso.
La bimba si levò di terra e gli corse incontro festosa. Egli si chinò
sopra di lei e la coperse di baci. La mamma, udendo la sua voce, venne
in fretta dalla stanza vicina. Io uscii, non so perchè, non so come,
adirata contro il signor Venanzio, contro mia madre, contro la stessa
Clara. Avevo un bisogno immenso di piangere e piansi. La sera Carlo mi
prese per mano, e mi disse — Maddalena, io parto... L’ho deciso... Il
babbo lo sa ed è contento.... Non accorarti, sorelluccia mia. Anche
lontano, vedrò d’esser sempre teco... ti scriverò ogni settimana...
Non ti basta? Ti scriverò ogni giorno... e tu pure mi scriverai, e
faremo conto d’essere insieme... Via, via, piccina... tornerò, sai?...
— Io ero sopraffatta da questa notizia, per modo che non riuscivo a
trovar parole. Quando potei snodare le labbra ruppi in singhiozzi,
gettai le braccia al collo di mio fratello, e con voce rotta gli chiesi
— Ma perchè parti? Ma dove vai? — Egli si svincolò dolcemente dalla
mia stretta e mi disse — Vado nella Repubblica cisalpina, vado dove
vedrò poste in atto le idee che furono il sogno della mia gioventù,
vado dove posso aver modo di lavorare per la liberazione della nostra
povera patria. — Indi mi diede un bacio e soggiunse — Domattina tornerò
a salutarti. Calmati intanto — E mi lasciò. Rimasi alcuni minuti come
trasognata; poi mi venne in animo di favellar con lo zio Baldassare,
di strappargli dalle labbra qualche più persuasiva spiegazione di un
fatto così subitaneo, di pregarlo che s’interponesse per trattener
Carlo. Ma lo zio Baldassare era appunto con Carlo in segreti colloqui.
Stettero insieme tutta la notte. La mattina mio fratello partì, e non
potei vederlo da solo a sola. Lo accompagnammo col babbo e con lo zio
fino alla gondola. Egli ci baciò in silenzio tutti e tre, e disse con
voce commossa — A rivederci. — I gondolieri, puntando coi remi, si
allontanarono dalla riva. — Addio, addio — tornò a dir Carlo. Nel punto
in cui il canale fa una svolta, una grossa barca, di quelle che noi
Veneziani chiamiamo _peate_, tenne ferma la gondola alcuni secondi.
Carlo, spingendo la testa dal finestrino, guardò dalla nostra parte.
Noi eravamo ancora immobili sui gradini dell’approdo, ed egli ci
risalutò più volte coi cenni del capo e col fazzoletto. L’ingombro fu
rimosso, i remi si tuffarono liberamente nell’acqua, e la cara visione
sparì... Anima nobile, anima ardente, quando e dove potrò incontrarti?
Risalimmo le scale senza scambiarci una parola. Giunti nell’ampia
sala che mi pareva più muta, più mesta, più buia del solito, alzammo
gli occhi ad un tempo... poi ci separammo frettolosi. Avevamo tutti
e tre il cuore gonfio, bisognoso di sfogo, ma tutti e tre sentivamo
istintivamente ch’era meglio tacere, non chiedere, non far confidenze
che avrebbero potuto essere accuse... Mia madre era chiusa con Clara
nelle sue camere....

Quante cose imparai in quel giorno! Quante ombre presero forma! Che
fitto velo di tristezza si calò sull’anima mia! O giovinette, cui per
avventura cadesse fra le mani questo quaderno, compiangetemi, e che il
cielo vi salvi dal peggior degli affanni: dubitare della madre nostra.
Nè gioventù, nè beltà, nè ricchezze possono riempire il vuoto lasciato
nell’anima dalla fede perduta verso chi vi nutrì del suo latte.

Mia madre era sempre buona meco, scherzosa, amorevole; le grazie del
volto e il brio naturale di lei che avevano esercitato un fascino
su tutti quelli che le erano vissuti dappresso non potevano certo
rimaner senza effetto sopra di me. Quante volte, vedendola così vispa
e leggiadra, sapendola così pronta alla simpatia e al benefizio, io
sentivo rinascere in cuore l’antica tenerezza! Ma quegli slanci erano
soffocati da altri pensieri che irresistibili mi si affollavano alla
mente e mi costringevano di nuovo in un gelato riserbo. E Clara, la
fanciulla bellissima ch’io solevo tener pargoletta sui miei ginocchi,
che con le mie cure avevo voluto risarcire della freddezza altrui,
perchè non era più ai miei occhi quella d’un tempo? Che forza arcana
mi allontanava da lei, sì che la mobile vivacità delle sue pupille
mi riusciva incresciosa, e le brune ciocche de’ suoi capelli non
m’invitavano più alle carezze, e le inflessioni stesse della sua voce
mi ferivano come suoni sgraditi? Non lo so;... so che quando il signor
Venanzio, fattosi frequentatore sempre più assiduo della nostra casa,
la prendeva tra le sue braccia e la copriva di baci, mi pareva come
se una lama affilata mi trapassasse le carni. Essa, alla sua volta,
vistasi negletta, aveva molto rimesso della sua espansione; non mi
sfuggiva, ma nemmeno mi cercava, e soleva starsene con la mamma, che
omai non faceva mistero delle sue predilezioni per lei.

Oh i giorni mi correvano pur tristi e l’avvenire mi si presentava pur
sotto tetri colori! La procella si librava minacciosa sulla nostra
famiglia senza scoppiar mai. Io ne sentivo l’afa pesante, e m’auguravo
talora che il turbine si scatenasse per uscire da una situazione
intollerabile. Ma era inutile augurio. Ero ridotta a udire intorno a
me querele impotenti, a vedere incancrenirsi le piaghe per mancanza
del coraggio delle amputazioni. E m’adiravo con tutti, e una cupa
misantropia andava investendomi a poco a poco.

Due sole cose mi consolavano: la corrispondenza epistolare con Carlo e
lo studio. Mio fratello s’era arruolato nell’esercito cisalpino, e il
suo reggimento era stato spedito al settentrione della Francia, sulle
coste dell’Oceano. Di là egli mi scriveva regolarmente, mi suggeriva
le letture più acconcie, mi narrava le sue occupazioni, mi confidava le
sue speranze, e, soprattutto, manteneva caldo in me l’amor della patria
e della libertà. Egli era fra quelli che il trattato di Campoformio
non aveva potuto intieramente alienar dalla Francia, e che solo dalle
armi francesi aspettavano la redenzione dei popoli. Perciò anelava
alla guerra, unico mezzo, egli diceva, di finirla per sempre con le
vecchie Corti coalizzate fra loro. Pel genio del Buonaparte aveva
una ammirazione sconfinata, ma lo credeva troppo ambizioso. Di tratto
in tratto vi erano nelle sue lettere divinazioni profetiche — Temo —
egli mi scriveva un giorno — l’onnipotenza militare; mi par di vedere
le antiche legioni romane pronte a passare il Rubicone al cenno di
Cesare. — Un’altra volta deplorava ch’io non potessi leggere l’orazione
scritta pei Comizi lionesi da Ugo Foscolo — quell’Ugo Foscolo — egli
soggiungeva — a cui dobbiamo il _Jacopo Ortis_, e che prima del 97
viveva in Venezia. Vorrei che tu vedessi — erano le sue parole — con
che schietto animo egli invita il vincitore a fare il debito suo verso
l’Italia. Saranno adempiuti i suoi voti? Speriamolo, sorella mia, chè a
questo patto soltanto io potrò risalutare la mia città natale. — Carlo
toccava di rado il tasto doloroso delle faccende domestiche, e se io
mettevo in campo questo argomento, lo schivava con arte grandissima.
Che se per avventura io insistevo, egli mi raccomandava che avessi
pazienza e pensassi che la donna è come di passaggio nella casa in cui
nacque, che il vero suo nido è altrove, che il segreto del suo destino
non è nella sua camera di fanciulla, ma nella sua camera di sposa. —
Tollera il resto — egli mi suggeriva — ma non patire che ti si immoli
sull’altare dell’orgoglio o della ricchezza; non lasciarti, giovinetta
inesperta, dare in braccio di chi non abbia prima conquistato il tuo
cuore... —

Così scriveva mio fratello, confortandomi a sopportare il presente in
vista dell’avvenire. Ma, ohimè, i cari sogni che certo allegravano
le mie coetanee non avevano virtù redentrice per me. Nelle pagine
degli scrittori, e nell’ideale della fantasia, io trovavo la donna
non dissociata mai dalla grazia e dalla bellezza, e mi pareva che,
ove non fossero queste due qualità, nè l’ingegno femminile potesse
aver pregio, nè l’amore sollevarsi a gentile passione. Oh! chè valeva
all’anima mia esser pura ed ardente, se nè il lampo degli occhi la
rivelava, nè la venustà delle membra, nè la musica della voce? Quale
io mi ero, non deforme certo della persona, ma sottile, asciutta,
più alta che non si convenga al mio sesso, priva persino di quella
freschezza di carnagione che suole andar compagna alla gioventù, io
non sapevo vincere il sospetto che lo stimolo dell’interesse e non
altro avrebbe potuto far chiedere la mia mano. Perciò ero guardinga,
gelata, tarda nel rispondere. Mia madre, ch’era tutto l’opposto, e che
ormai si sdilinquiva per Clara, la quale cresceva leggiadra e vezzosa
al pari di lei, non poteva a meno di rimproverarmi il mio contegno, ed
esclamava talvolta — Dio buono! La bellezza la si porta seco nascendo
e non c’è colpa a non averla, ma la cortesia poi dipende da noi altri
stessi. Come vuoi viver nel mondo così diversa da tutti, sfuggendo
tutti...? Basta, sarà sapienza la vostra (e alludeva, oltre che a me,
a Carlo e allo zio, ch’ella credeva ispiratori della mia condotta),
ma è una sapienza che fa essere molto infelici! — Dal suo punto di
vista ell’aveva ragione, nè io potevo dirle tutte le cause che avevano
inacerbito il mio spirito. A ogni modo queste punzecchiature frequenti
portavano il loro sassolino a quella barriera che lenta, insuperabile,
andava formandosi tra mia madre e me.

Io passavo parecchie ore del giorno in biblioteca con lo zio
Baldassare. Discorrevamo di Carlo, rileggevamo le sue lettere, e
vivendo seco in comunione di spirito, riuscivamo per qualche momento
a dimenticare la triste realtà. Il babbo veniva anch’egli talvolta a
prender parte ai nostri colloqui, e il suo viso malinconico e sparuto
s’illuminava di gioia passeggiera, se, parlando del suo figliuolo,
egli ne rammentava l’infanzia, e l’intelligenza precoce, e la bontà
impareggiabile. Allora egli si animava tutto, e si sarebbe detto che
gli anni, corsi dopo quell’epoca, s’involassero da lui come stormo
d’augelli che improvviso lasciano il nido. Ma poi sopraggiungeva
l’idea del presente, l’idea di questo figlio partito dal suo paese,
slanciatosi in mezzo ai pericoli perchè la casa paterna non gli offriva
più asilo ospitale, e quest’idea bastava a raddensar le nubi sulla
fronte del povero vecchio. Vecchio era divenuto realmente mio padre,
ed io me ne accorgevo con indicibile rammarico. I capelli gli si erano
in poco d’ora imbiancati, profondi solchi gli segnavan le gote, e
camminava curvo della persona. Gli si notava in volto quella stanchezza
della vita che desta un senso di così dolorosa pietà e che ha tanta
rassomiglianza con la stanchezza fisica. Chi n’è affetto sembra piegare
il collo e le ginocchia sotto un peso invisibile. Gli è che il peso non
è fuori, ma è dentro, nel cuore. E pensare che un po’ d’energia usata
a tempo avrebbe salvato ogni cosa. Ma mio padre sfuggiva la lotta, e
omai si era deciso a soffrire in silenzio. — Hai ragione, ma è inutile
— egli diceva a suo fratello, se per avventura questi metteva in campo
certi argomenti. In tal guisa si succedevano gli anni, divorando il
tempo più bello della mia giovinezza, abbeverando di fiele e di dubbi
quell’epoca della vita che suol esser sacra alle illusioni e alle
gioie. O spiriti superficiali, che vi atteggiate a censori dei vostri
simili, vi siete mai curati d’indagare le cause di ciò che forma
oggetto dei vostri pretensiosi giudizi? Perchè vedete scorrer l’acqua
torbida e limacciosa, sclamate: era torbida e limacciosa la fonte. Non
è vero: la fonte era limpida e pura, nel suo cristallino zampillo si
frangevano allegri i raggi del sole, attraverso il suo specchio, come
dietro a nitida lente, brillavano le venature del sasso; furono le
immondezze trovate lungo la via che l’hanno resa così.

Precipitavano intanto gli avvenimenti politici. Venezia, fatta
austriaca nel 1797, diveniva francese nel 1805, dopo Austerlitz. Il
signor Venanzio, ch’era stato prima aristocratico, poi democratico
sfegatato, e più tardi devotissimo degli Absburgo, mostrava grande
entusiasmo per questo nuovo cambiamento, e diceva che così almeno
_vi sarà un poco di libertà_. Io non gli badavo. Mi ero avvezza
a considerarlo come un rettile immondo che lo strano capriccio di
qualcheduno della mia famiglia aveva introdotto nella casa. Però le
mutate condizioni di Venezia mi riempivano l’animo di gioia. Era così
rimosso uno tra gli ostacoli che si frapponevano al ritorno di Carlo.
Non erano rimossi tutti pur troppo, nè io nutrivo speranza ch’egli
verrebbe a star lungamente con noi; ma vederlo anche per pochi giorni,
ma udir la sua parola calda ed onesta, ma rinfrancarmi ne’ suoi
consigli, era per me, ormai disavvezza della gioia, un sogno di suprema
felicità. Il Signore mi aveva insidiato anche questa consolazione.
Il reggimento di Carlo, che non aveva preso parte alla campagna del
1805, fu, dalle sponde dell’Oceano, sbalestrato in Germania. Combattè
ad Auerstaedt e a Jena, e dopo una breve sosta in Berlino, ebbe
l’ordine di procedere ancora verso l’Est per fronteggiare i Russi
che si avanzavano. La mia anima era invasa da funesti presentimenti,
e le lettere di mio fratello, per quanto cercassero parer fiduciose
e serene, tradivano esse pure una profonda malinconia. — Fiocca la
neve — egli mi scriveva nel dicembre 1806 dalle rive della Vistola
— e il vento sibila con lugubre suono tra le foreste d’abeti. Noi
tentiamo d’ingannare il freddo raccogliendoci intorno a grandi fiammate
di paglia accesa o di vimini, e di coprire, cantando, il gemito
sinistro del vento. Ahimè! Io penso in quei momenti al nostro focolare
domestico, penso alle nostre canzoni veneziane. E dire ch’io speravo
d’essere questo inverno presso di voi, nella nostra vecchia biblioteca,
ove la vampa del camino manda sì leggieri riflessi; dire che speravo
di rivedere te, e il povero babbo, e il nostro arcigno ma ottimo zio.
Sono invece qui a mille leghe dalla mia Venezia, e chi sa.... Basta,
Maddalena, non voglio amareggiarti, ma se tu sapessi come presto arrivi
una palla! —




IV. 


Come si avverano le profezie di sventura! La penna esita a descrivere
la serie di lutti che colpirono la mia casa nel terribile anno 1807.

Era in febbraio quando ci piombò addosso come un fulmine la notizia
della morte di Carlo. Egli era caduto il 5 di quel mese in una
scaramuccia che processe di pochi giorni la battaglia di Eylau.
Credetti che mi si spezzasse il cuore, ma io avevo bisogno di tutte
le mie forze per reggere a novelle prove. Il babbo, ormai innanzi
negli anni e infermiccio, soverchiato dal dolore pella perdita del suo
Carlo, si mise a letto poco dopo ricevuto il fatale annunzio, e passò
di vita entro brevissimi giorni. Rammento i singhiozzi di mia madre
inginocchiata presso il capezzale del moribondo, rammento il bacio da
me deposto su quelle labbra già irrigidite, mentre il prete legge a
bassa voce nel suo breviario e lo zio Baldassare, con passo rapido, con
gesto convulso e con pupilla torva come di belva chiusa nella gabbia,
va su e giù per la stanza. Pur mio padre si spense placido com’era
vissuto, accomunando in un amplesso supremo sua moglie e sua figlia, e
costringendo con amorosa preghiera il riluttante fratello a stringer
la destra a mia madre. Anche Clara fu fatta entrar nella camera, e
anche su lei, poverella, scese, benedicendo, la mano paterna. In quel
momento mi parve che al mio dolore si mescesse qualche cosa di soave e
di santamente ineffabile, mi parve che le battaglie segrete dell’anima
mia si quetassero tutte e le ombre svanissero e rinascesse la fede.
Ahimè! Sarebbe convenuto che il santuario del tetto domestico non fosse
profanato da estrani, sarebbe convenuto.... oh! ma basti per ora di
ciò.

Al babbo tenne dietro lo zio. Però egli, robustissimo di fibra, lottò
per un mese contro la morte. In quel mese io dovetti sempre vegliare
presso di lui. Egli non volle nella sua camera che me e un infermiere.
Un giorno, sentendosi ormai bell’e spacciato, ordinò all’infermiere che
ci lasciasse soli, e presami la mano nella sua, ch’era madida di freddo
sudore, mi disse con voce che sotto l’abituale ruvidezza tradiva una
profonda emozione:

— Maddalena, se mi dispiace morire è per te. Tu resti sola. — E ripetè
cupamente: — Sola! Sappi però ch’io volli metterti in grado di non
chinar la fronte dinanzi a nessuno. Tu sarai ricca, assai più ricca
di tutti gli altri della famiglia. La sostanza di tuo padre, già
assottigliata, fu divisa in tre parti, fra te, tua madre e tua sorella
Clara. La sostanza mia, che è intatta — e pronunziò questa frase con
enfasi — verrà tutta a te.

— Ma, zio — interruppi — questa è una ingiustizia. 

— Tu sai pazza — egli rispose bruscamente. — Fin che Carlo era vivo, il
mio erede universale era lui. A te io non assegnavo che trentamila lire
di dote. Tuo fratello però aveva l’obbligo d’abbandonare il servizio
militare entro un anno; di venirsi a stabilir teco, e di non lasciarti
finchè tu non fossi accasata. Ora egli è morto. Tu non hai più nè
fratello, nè padre, nè zio. Non posso darti un appoggio, ti do la
ricchezza, che è una potenza per chi sappia valersene.

— No, no, zio, ve ne supplico — io incalzai — non vogliate creare una
disuguaglianza nel seno della famiglia. Io non potrei consentirvi, io
dovrei riparare all’opera vostra...

Egli non mi lasciò finire la frase, e con uno sforzo gagliardo alzò la
testa dal capezzale, e piantandomi in viso due occhi fiammeggianti —
Bada — esclamò — io ho ancora ore di vita che bastano a rifare il mio
testamento. Sol che tu non muti proposito, chiamo oggi stesso il notaio
e dispongo di tutto il mio a favore d’una pia fondazione. Passerò alla
posterità per un grande filantropo, ma la casa che porta il mio nome
sarà fra pochi anni nella miseria, e tu, tu sconsigliata che ripudii
il benefizio non potrai assistere nè tua madre, nè tua sorella. Ah
tu vorresti ch’io scioccamente prestassi mano a folli scialaqui, tu
vorresti ch’io permettessi che ciò che fu accumulato dall’onesto lavoro
servisse ad alimentar parassiti.... Senti, Maddalena, io rispetto in te
la ragazza e la figlia, non costringermi a dire di più...

— Oh — proruppi piangendo — Siete pur crudele nella vostra generosità.
Ma Clara, Clara, che conta poco più di nove anni, che colpa ha, che
cosa vi ha fatto?

— Che colpa ha? Che cosa mi ha fatto? — diss’egli rapidamente e con
un tuono che mi metteva i brividi addosso — Maddalena, non insistere,
per quanto hai di più caro al mondo, non insistere. — Indi, mutando a
un tratto l’inflessione della voce e l’atteggiamento della fisonomia,
continuò con inusata dolcezza: — Clara, tu dici. Ha essa con le sue
manine carezzato i miei capelli bianchi, come tu solevi dieci anni fa?
Ha essa indovinato, come tu indovinasti, che, quantunque taciturno
e severo, io avevo bisogno d’affetto come il fiore di rugiada? È
ella venuta al pari di te nella mia biblioteca a cacciar la bionda
testina fra i polverosi volumi, a sorridermi d’uno di quei sorrisi
infantili che riscaldano come raggi di sole? Fu essa, come tu fosti,
l’amica, la confidente, la discepola del mio Carlo, di colui nel quale
io avevo riposto il mio orgoglio e le mie speranze? No, Maddalena,
essa ha vissuto in un altro mondo, ha obbedito ad altre influenze. E
tu pretenderesti che questo povero vecchio, sul punto di morire, la
considerasse simile a te? Pur non credere, fanciulla mia, ch’io ti
voglia figliuola snaturata e cattiva sorella. Quando l’imprevidenza
avrà portato i suoi frutti, sarà allora il momento di stendere la mano
soccorritrice, sarà allora il momento di esser generosa. Ma la tua
generosità potrà ricondurre nella nostra casa la quiete e il decoro, la
mia sarebbe oggi una complicità invereconda.

— Dio buono! Ma qual parte volete impormi? A vent’anni volete farmi
arbitra e giudice?

— Io voglio farti — egli ripigliò solennemente — la vigile custode
dell’onor del tuo nome. Chi potrebbe tener le tue veci...? Ah lo so ciò
che intendi dirmi. La tua parola non avrà autorità. La tua presenza
non basterà a nulla impedire.... Ebbene, checchè avvenga, quando sia
colmo il calice delle umiliazioni, quando sentirai che questo tetto
non deve più accoglierti, tu avrai almeno, retaggio supremo, la tua
indipendenza. Rammentalo, ancora un anno, e la legge ti fa padrona di
te.

Io piangevo. 

— Piangi, piangi, figliuola mia — egli mi disse — chè il tuo cammino
non è cosparso di rose. Inesperta della vita, tu resti sola in mezzo
a fiere battaglie, ma gli esempi domestici t’insegnino che la grazia e
la bontà a nulla valgono nella donna senza l’energia della lotta, come
a nulla vale nell’uomo la rettitudine dell’animo senza il coraggio di
smascherare le ipocrisie e di tagliare i nodi che non si sciolgono.
No, Maddalena, la virtù vera non è quella che tutto sopporta e a tutto
si piega. La tolleranza del male porta seco l’indifferenza del bene.
Chi non sa armarsi d’un santo flagello per colpire l’iniquità non
trova più sul labbro il sorriso che accoglie le cose belle, non trova
nel petto la calma serena dei sentimenti gentili. Io posso dirtelo, o
figliuola, io che l’ho provato in me stesso, io che ne fui testimone in
altri. Quante esistenze non furono, più delle mie, bersagliate dalla
fortuna! Pure se il mio volto fu di rado illuminato dalla gioia, se
una cura assidua mi fu quasi sempre stampata sul fronte, quale credi
tu che ne fosse la causa? Questa dolorosa certezza di aver più volte
nella mia vita assistito come spettatore impassibile ai danni che con
uno sforzo gagliardo avrei potuto riparare, di essermi sentito mancare
nei momenti più solenni l’energia necessaria per porre ad effetto i
generosi propositi. Ero giovanissimo, ero pieno della baldanza dei
vent’anni, quando, in uno de’ miei primi viaggi a Parigi, vagando per
un sito remoto e disabitato, vidi un ubriaco cader nella Senna. Corsi
sul ciglione dell’argine donde l’infelice era scivolato. Il freddo
dell’acqua l’aveva ridesto al senso del pericolo, il suo volto, pur
dianzi spirante unicamente la stupida ebbrezza, s’era atteggiato allo
spavento e alla disperazione. Avvertì la mia presenza, tese verso di
me le sue mani convulse, mi domandò aiuto con grida strazianti. Io,
nuotatore esperto, ero sul punto di slanciarmi nel fiume, ma esitai
all’aspetto di quella corrente sì rapida, e, nel suo sordo muggito, sì
minacciosa. Il tapinello scomparve, nè più venne a galla. Ripigliai
il mio cammino contristato, arrossente di me medesimo. Avevo sempre
dinanzi agli occhi quella fisonomia disfatta dal terrore, quelle mani
protese, nè l’immagine potè più dileguarmisi dalla fantasia. E, da
quel giorno, ogni volta che lasciai morire infecondo un buon pensiero,
ogni volta che per mancanza di coraggio non feci intero il debito
mio, la tetra visione mi si ripresentò paurosa e beffarda, e una voce
insistente mi ripetè in fondo al cuore: Tu non sei un uomo!

Lo zio Baldassare andava accendendosi in volto con visibile
esaltazione. Tentai calmarlo.

— No, no — egli rispose — non cercare inutili parole di conforto. Cerca
piuttosto d’essere tu stessa quali non fummo nè tuo padre, nè io, quale
era Carlo soltanto, Carlo che, oggi forse, se non lo coprisse la terra,
spazzerebbe via le immondezze di casa nostra...

— Oh zio, mio padre, morendo, ha perdonato! 

— Tuo padre era un santo — egli rispose — nè la virtù dei santi può
chiedersi a tutti.

— Oh sono pure infelice! — sclamai, lasciando cadere il capo sulla
sponda del letto.

— Coraggio, Maddalena — egli ripigliò con voce più dolce. — Forse
brilleranno giorni migliori per te. Tu non sei bella, ma la virtù
e la ricchezza ti chiameranno gli adoratori d’intorno. Però sii
guardinga, fanciulla mia. Serbati a chi possa meritarti coll’ingegno
operoso, coll’animo libero, sii un premio all’amore, non uno stimolo
al capriccio. Diffida dei nomi sonori, diffida d’un’aristocrazia
infracidita che forse vorrà sciogliere un poco del tuo oro nel suo
sangue azzurro, ricordati che abbiamo i nostri antenati anche noi,
quantunque non siano di quelli che si fanno effigiare nei medaglioni.
Il tuo bisavolo paterno, o Maddalena, portava un ruvido cappotto di
lana spesso stillante onda marina, il suo braccio non aveva maneggiato
la spada, ma il timone ed il remo, le sue labbra non sapevano
piegarsi a sdolcinature, ma sulla fronte ampia e severa gli si leggeva
l’ardimento del marinaio che sfidò le tempeste, l’orgoglio dell’uomo
che superò mille pericoli. Non dimenticare, o ragazza, queste tue
origini, non arrossirne.

— Io arrossirne! Che dite mai? — proruppi rizzandomi in piedi con moto
subitaneo.

— Il Cielo ti rimeriti di quella onesta fiamma di sdegno che ti
lampeggia negli occhi — egli sclamò consolato. — Ed ora promettimi che
tu rispetterai il mio testamento.... promettimelo.

Il tuono delle sue parole non ammetteva repliche. Chinai il capo
assentendo.

Levò le scarne sue braccia, mi prese faticosamente la testa con ambo le
mani, e appressata la mia fronte alle sue labbra, vi stampò un bacio. —
Indi mi disse:

— Addio, Maddalena, il nostro colloquio è finito. 

Mi tolsi di là cogli occhi inondati di pianto. Giunta alla soglia mi
voltai nuovamente. Lo sguardo dell’infermo era sempre fisso sopra di
me; pareva ch’egli volesse scolpire la mia immagine nelle pupille da
cui fuggiva la luce. Esitai, fui sul punto di gettarmi io ginocchio
a’ piedi del suo letto, d’intercedere grazia presso di lui per quelli
che avevano amareggiato i suoi ultimi anni, ma egli mi arrestò con un
gesto, e mi ripetè: — Addio, addio, a più tardi.

                             . . . . . . .

Tre giorni dopo, immobile dietro le vetrate della mia camera io
vedevo sfilare il funebre corteo che accompagnava all’estrema dimora
colui che, mancati mio fratello e mio padre, simboleggiava per me la
famiglia.

Nella turba mercenaria che, camuffata in foggie strane, seguiva la bara
con aste e gonfaloni, tra le femminuccie pettegole e i bimbi curiosi
accorsi al gradito spettacolo, correvano intanto i comenti che io
udivo, non avvertita.

— Le disgrazie vengono sempre a tre a tre — diceva gravemente una
portatrice d’acqua alla sua vicina.

— Come a tre a tre? — domandava un’altra meno informata delle faccende
di casa nostra. — Non son stati due i defunti? Prima il signor Antonio
e poi il signor Baldassare?

— E il signor Carlo non lo mettete nel conto? Sapete, il figlio del
primo letto del signor Antonio, quel bel giovinotto che partì sei o
sette anni addietro e morì nel febbraio in guerra?

— Ah! è morto anche quello lì? 

— Sicuro, non lo sapevate? 

— Però, disse una vecchia zitella gran frequentatrice di chiese — il
signor Baldassare aveva assai poca religione.... Dicono che non volesse
nemmeno il prete.

— Gesumaria! che tempi! — esclamò la fruttajola della cantonata. 

— E sapete — saltò su a dire un omaccione il quale aveva una voce sì
grossa che gli era impossibile parlare adagio — che ha lasciato tutto
il suo alla nipote?

— Cospetto! Quella lì diventa una bella signora. 

— Ma! che fortuna! bisogna nascere con la camiciuola. 

— Del resto, ei dev’esser stato un incubo pella famiglia quel signor
Baldassare. Sempre così serio e taciturno. Il vero contrapposto di Sua
Eccellenza Lucietta, tutta gaja ed affabile.

— Che angiolo è quella donna! Anche in questa occasione diede venti
zecchini alla chiesa, e venti ne fece distribuire ai poveri.

— In fin dei conti, adesso la starà meglio anche lei. Era tanto
sacrificata! —

Mi parve che fosse ora di metter termine a quel cinguettio, e sporsi un
momento il capo dalla finestra.

Gli oratori parvero turbati assai e si dileguarono guardandosi in viso.
Molti alzarono gli occhi verso di me e mi fecero un umile e profondo
saluto. Una donna alzò il bambino per disotto le ascelle affinchè mi
vedesse meglio. Avrei giurato ch’ella gli susurrava all’orecchio: —
Vedi, quella giovane lì è la più ricca della parrocchia. Che fortuna!

Ero invidiata e mi sentivo tanto infelice. L’innocente allegria dei
prim’anni era sfumata. Sfumate le speranze, retaggio prezioso della
mia età. Scoloriti i cari volti, mute le domestiche voci che avevano
popolato di sorrisi e di suoni la casa. Le persone così diverse
d’indole, ma così concordi noi cingermi del loro amore, erano scomparse
dalla terra. Prima di tutti il povero Angelo, cui già da dieci anni
copriva la tomba, e ch’io avevo ognor presente allo spirito con quella
sua fede cieca ne’ suoi principî, con quella sua schietta affezione
per mia madre e per me. E, ora, nel corso di pochi mesi, mio fratello,
mio padre, mio zio! Mio zio che mi aveva detto: _tu resti sola!_ Sola!
Ma non viveva mia madre, ma non viveva Clara, la mia sorellina! Oh
maledetto lo spettro che si era frapposto tra me e loro!

Ecco: mi sembra ancora udirlo il campanello che chiama alla colazione.
Esco della mia camera, traverso la sala, guardo i vecchi medaglioni
appesi alle muraglie (non v’è più Angiolo che si prenda cura di loro
e ne levi la polvere e i regnateli!), guardo l’antico orologio di cui
mi suonò all’orecchio fin da bambina l’uniforme _tic-tac_, ed entro
nel nostro gajo tinello d’estate. La luce del sole, moderata dalle
tendine verdi a larghi festoni, si riposa compiacente sui paesaggi a
vivi colori onde sono dipinte lo pareti, e sui fiori e le frutta che
adornano le soprapporte. Mia madre ha lasciato appena il suo telaio
da ricamo, è vestita di mussolina nera, porta un monile di granate al
collo bianchissimo, e un pajo di buccole pur di granato agli orecchi.
Com’è bella, com’è giovane malgrado i suoi quarant’anni! Clara,
anch’essa abbrunata, ripone in fretta la sua pupattola, dono del
signor Venanzio. La mamma mi dà un bacio in fronte; io stento a non
piangere vedendo preparata per tre quella tavola ove solevamo sedere
in cinque. Seggo nondimeno al mio posto, ma non so portare un pezzo di
pane alla bocca. Alla fine il dolore prorompe, e nascondendo il volto
fra le mani, scoppio in singhiozzi.... È pur mia madre quella che mi
tocca, che mi carezza, che mi conforta, sono i suoi capelli ch’io sento
lambirmi le guancie e rasciugar le mie lagrime, è la sua voce che mi
dice: — Su, Maddalena, fatti animo.

— Oh, mamma, mamma, eppure, malgrado tante disgrazie, noi potremmo
ancora esser felici.

— Come? Parla, la mia figliuola, che vuoi ch’io faccia per te? 

Le ho cinto il collo delle mia braccia, i miei occhi sono fissi nei
suoi, mi pare che un vago senso d’inquietudine sia dipinto sul suo bel
viso; m’è tuttavia impossibile di trattener la frase che ho già sulle
labbra.

— Viviamo soli, mamma, voi, Clara ed io. Non dovremmo forse bastare a
noi stessi? —

Ahi! La sua fronte si è annuvolata, ed ella cerca di svincolarsi dalla
mia stretta.

— Va, tu se’ una cattiva e una visionaria — ella esclama allontanandosi
alquanto. Indi con accento di dolore sentito: — Ah! mi hanno tolto il
cuor di mia figlia!

— Non è vero, non è vero, mamma — io grido correndole appresso.... In
quell’istante odo nella sala un suono di passi ben noti, mia madre si
ricompone rapidamente, Clara muove verso l’uscio, ed ecco farsi innanzi
lindo, azzimato, il signor Venanzio.

Le mie lagrime cessano di cadere, le parole mi s’impietrano sulle
labbra, un tremito m’invade tutte le membra.

Il signor Venanzio è pure un uomo compito. Il suo abbigliamento è
quale si addice a persona che viene a fare una visita di condoglianza,
il suo volto è coperto da un velo di profonda mestizia; anche il suo
passo di ballerino ha rimesso alquanto della sua elasticità, quasi
per dimostrare che nemmeno le gambe sono in lui estranee al nobile
sentimento della simpatia. Egli bacia la mano a mia madre, poi si china
ed abbraccia Clara che gli è corsa incontro sollecita, e finalmente
viene verso di me umile, ossequioso e compunto.

Il sangue mi sale al capo, e con un gesto imperioso: — Indietro! —
grido — non mi parlale, non mi toccate. Voi siete la causa di tutti i
guai della nostra famiglia. S’io fossi padrona, questa casa vi sarebbe
chiusa per sempre. —

Mi beai un istante della sua confusione, assaporai la voluttà
dell’offesa; indi, senza por mente a ciò che diceva mia madre, uscii
della stanza.

Accoglimi nuovamente, o mia camera silenziosa. Qui, contemplando
i rabeschi delle tue travi, gli stucchi delle tue pareti, ordirò
la tela de’ miei pensieri. Io popolerò di cari fantasimi la tua
solitudine, io ti farò il nido dell’anima mia. Tu ridimmi la calda,
allegra parola che suonava sullo labbra di Carlo, quand’egli veniva,
mattiniero, a svegliarmi; tu serbami i dolci lineamenti paterni, e
le austere ma oneste sembianze di mio zio! Però fino a quando, o mia
camera silenziosa, potremo noi vivere insieme, fino a quando potrò io
accettare l’ospitalità di questo tetto profanato?




V. 


Ma ormai non sarà fuori di proposito il dire qualche parola di più sul
signor Venanzio. Chi era egli? Che cattiva stella l’aveva messo sul
nostro cammino?

Nata di madre nobile e di padre appartenente a quella classe che
i francesi intitolarono _terzo stato_, ho attribuito a questa
disparità d’origine tra i miei genitori le principali amarezze della
mia adolescenza e della mia gioventù; schieratami per tempissimo
dalla parte di quegli ond’io portavo il nome, non ho mai amato
l’aristocrazia. Pur non disconobbi ciò che in lei v’era di buono,
non chiusi gli occhi allo splendore che le era rimasto in onta alla
sua decadenza. La vidi spensierata, corrotta, con la mente ingombra
da pregiudizi, scettica nei crocchi e bigotta nel confessionale,
affabile con la plebaglia e disdegnosa con la media cittadinanza; pur
quella corruzione di rado scendeva fino alla frode e all’intrigo;
quell’imprevidenza si accompagnava sovente a una certa liberalità,
a un bisogno di spargere intorno a sè l’allegria ed il benessere,
quell’angustia d’idee non escludeva una vivacità sempre spontanea e
talora piccante. In mezzo poi alla turba passava di tratto in tratto
qualche veneranda e austera figura di gentiluomo, sulla cui fronte
mesta e pensosa si confondevano il ricordo dell’antica grandezza e la
coscienza dell’umile stato presente. Pochi di questi eletti avrebbero
bastato a salvar dal disprezzo tutta una casta.

Non ho amato dunque l’aristocrazia, ma nemmeno l’odiai, nemmeno fui
accesa verso di lei d’un cieco livore.

Ove ho portato tutta la mia potenza di odio e di sprezzo fu su quegli
uomini, i quali, usciti della classe di mezzo che ha per blasone il
lavoro, si avvinghiano alla nobiltà come piante parassite, rinunciano
a ogni indipendenza di pensiero e d’azione, e cercano di confondersi
seco, acquistandosene i titoli con la consuetudine e facendosi da
lei perdonare l’abuso coi sorrisi compiacenti e con le blandizie
servili. Uno di questi uomini era il signor Venanzio. Il padre di lui
aveva goduto d’una certa riputazione come amministratore di alcune
case patrizie. Non era legale, ma la gran pratica degli affari gli
teneva luogo di studi, e molti dicevano che, quando si aveva lui per
confidente, si poteva fare a meno d’avvocato. Il giovinetto Venanzio
lo accompagnava di qua e di là, e poich’era piuttosto prestante della
persona e aveva un cotal garbo di modi, gli si faceva dappertutto buon
viso. Suo padre voleva iniziarlo nella sua professione, affinch’egli
potesse essergli intanto d’ajuto e succedergli col tempo. Venanzio
obbediva di malavoglia, ma era parimenti un prezioso alleato pel
genitore, rendendosi caro prima alla parte infantile e poi alla parte
femminina della nobiltà. Fanciullo, giuocava coi piccioli rampolli
delle _Eccellenze_, si lasciava dar qualche scappellotto senz’aversene
a male, e non faceva mai opposizione alle _penitenze_ che gli erano
imposte dai futuri membri del Gran Consiglio e del Consiglio dei
Dieci. Ai sedici o diciassett’anni cominciò ad entrare nelle buone
grazie delle gentildonne sulla cinquantina; ai venti, osò voli più
alti, e non dispiacque a meno appassite bellezze. Cinguettava un po’
francese, ballava con grazia e cantava in voce di falsetto. I servitori
delle famiglie patrizie a poco a poco s’erano avvezzati a chiamarlo
_Eccellenza_, e i barcajuoli dei _traghetti_, che lo vedevano sempre
con una gentildonna o con l’altra, gli davano anch’essi il medesimo
titolo. Quantunque il vecchio Agliucci si fosse accorto che il suo
Venanzio cresceva egoista e doppio come le cipolle, egli non rifiniva
di cantarne le lodi, tant’era lusingato dalle accoglienze che si
facevano al suo figliuolo nella buona società. Egli morì, prima assai
che cadesse la repubblica, e molto prima che io nascessi, dimodochè
io parlo di lui soltanto per le relazioni che n’ebbi, non perchè
l’avessi mai conosciuto. So che chiuse gli occhi tranquillo, sicuro
che il suo erede manterrebbe la sua riputazione di valente e probo
amministratore e di confidente dei nobili. Questa seconda parte del suo
presagio si avverò ad esuberanza; non così la prima. Venanzio raccolse
la clientela paterna, ma molti osarono dubitare della sua abilità, e
taluno (ci son tanti maligni a questo mondo!) spinse l’audacia sino a
non crederlo un fior di galantuomo. Su dieci de’ suoi amministrati,
otto andavano in rovina in un pajo d’anni, ma egli aveva la fortuna
che, in onta a tutto, la grande maggioranza dei corbellati non gli
scemava punto la propria benevolenza. Non era un ragioniere come suo
padre, ma vestiva così bene, era così officioso, e, nelle occasioni
solenni, aveva sempre un brindisi pronto. Così campava discretamente,
conduceva una vita elegante, e per le maniere e per l’abito c’era da
scambiarlo con un gentiluomo. Tra le famiglie ch’ebbero la rara ventura
di aver questa gioja per uomo d’affari, vi fu pure la famiglia di mia
madre, Rezzinelli. Il mio nonno materno, per quanto m’assicuravano,
lo teneva caro come la pupilla degli occhi suoi, e pur vedendo ogni
giorno assottigliarsi il suo patrimonio, ripeteva sempre che non poteva
esservi più brava e buona persona di questo signor Venanzio. Allorchè
la mamma, sedicenne appena, uscì di convento, il vecchio Rezzinelli,
che non aveva null’altro di suo tranne un palagio ipotecato, stette
in forse se darla in isposa al nobiluomo Renier o all’Agliucci. Ma il
nobiluomo Renier passava i sessanta, era sciancato e paralitico, e la
mamma, bella come un amore, non volle saperne. L’Agliucci invece, pur
sentendosi assai onorato dall’idea che un’Eccellenza non fosse alieno
dal farlo suo genero, si schermì abilmente, locchè fu giudicato dal
nonno come una prova di singolare modestia. Si presentò mio padre,
vedovo con un figlio, ma ricchissimo e riputatissimo negoziante. Al
momento non c’era di meglio; Venanzio stesso fece vedere al suo cliente
che un partito simile non era da sprezzarsi, che il signor Lisari non
pretendeva dote, che c’era il guajo della nascita plebea, ma che in
casa la superiorità sarebbe stata della moglie, che nessuno avrebbe
detto la signora Lisari, ma bensì avrebbero continuato a dire _Sua
Eccellenza Rezzinelli_: onde il buon vecchio vinse le sue riluttanze,
ammirò il disinteresse e l’abnegazione del suo Venanzio, e consentì a
questa unione.

Visto sua figlia maritata e certo che non le mancherebbero i savi
suggerimenti del suo beniamino, come avesse fornito il suo còmpito
sulla terra, morì. L’Agliucci fu amico di casa...... e il resto si sa,
o almeno s’immagina. Mio padre lo credeva dapprima sincero e leale, e
quando s’avvide dell’inganno non ebbe più la forza di sbarazzarsene. E,
in verità, sbarazzarsi del signor Venanzio era la cosa più difficile
del mondo. Non v’era, in apparenza, uomo meno permaloso di lui,
attribuiva le offese a effetto di cattivo temperamento o di cattiva
digestione, e moveva incontro con dolce sorriso a quelli che non gli
avevano risparmiato nè sfregi, nè ingiurie. Terribili avversari son
questi a cui manca ogni dignità; credete di averla finita, e vi tocca
sempre incominciare da capo. La scena, ch’io avevo fatto a quest’uomo
spregevole il giorno dei funerali dello zio Baldassare, non aveva
sortito alcun pratico risultamento. Ero io che mi ritiravo quando lo
sentivo venire: ecco tutto. Così tirammo innanzi per qualche mese,
mentr’io aspettavo con l’ansietà con cui il malato aspetta l’aurora,
che si compisse il mio ventunesimo anno, e che la legge mi sciogliesse
da ogni subordinazione.

                             . . . . . . .

Verso la fine del 1807, Venezia era pur lieta e festosa. L’uomo
singolare che aveva riempito il mondo della sua fama stava per giungere
fra le nostre lagune, l’oltraggio di Campoformio pareva cancellato.
Tutti dicevano che si apriva per noi un’era di felicità e di grandezza.
E io volevo sollevar l’anima accasciata dai lutti domestici agli alti
pensieri della patria e della libertà, volevo esultar della gioja che
mio fratello avrebbe provato in quei giorni, se la sorte gli avesse
concesso di vivere alcuni mesi di più e di essere allora in Venezia.
Pur qualche volta, io mi persuadevo, rimproverandomene, che, per quanto
facessi, non riuscivami di sprigionar la vena dell’entusiasmo, mentre
altre fiate, io ero assalita dal dubbio che la grandezza e la felicità
che ci si prenunziavano non fossero quelle che Carlo mi aveva insegnato
ad amare. Nel 1797, egli era insofferente della decrepita repubblica
nostra, chiusa, secondo lui, a ogni spiraglio di luce. Veniva di
Francia, impregnato di quelle idee, pieno di baldi ardimenti, che
parevano destinati a rigenerare il mondo. Dopo, egli fremette contro la
tirannide austriaca e fuggì della sua città per prender le armi, ma, sì
prima che poi, ciò che gli stava addentro nell’anima era l’ideale della
dignità umana restituita a nuovo splendore, l’ideale d’una società ove
non vi fossero nè tiranni, nè schiavi. Alzare un uomo fino alle stelle,
fosse pur vincitore di cento battaglie, costringere il linguaggio
all’espressione dei più servili concetti, rimettere in onore le formule
grate ai despoti antichi per rendere omaggio a colui che aveva spiegato
la bandiera del secolo, era questo il punto a cui si doveva arrivare,
era questa la meta che ci aveva sì lungamente sorriso? Rileggevo
le ultime lettere di Carlo. Esse erano ben lontane dallo spirar
l’entusiasmo che spiravano le prime. Si vedeva che il mondo reale gli
appariva diverso da quello ch’egli si era rappresentato colla fantasia.
Finchè si trattava di sottrar Venezia ai Tedeschi, una fede gagliarda
gli reggeva la lena, ma raggiunto quello scopo, perchè combattere
ancora?

Dissi testè ciò ch’io provassi versa l’aristocrazia. Non m’ero mai
chinata dinanzi al prestigio de’ suoi nomi, illustri un giorno per
nobili imprese, poscia tristamente famosi per folli prodigalità e per
dissolutezze invereconde. Tuttavia a veder gli eredi di coloro che
avevano fatto giungere il grido del leone di Venezia sino alle più
remote contrade, a vederli gareggiare adesso nel baciar la polvere
calcata dal conquistatore, io non potevo a meno di provare un senso di
mortificazione....

L’Imperatore, o (come lo si chiamava nelle _Notizie del Mondo_,
giornale di quei tempi) _l’eroe de’ secoli, l’augustissimo nostro
sovrano, il comune nostro padre_, doveva arrivare in città la domenica,
29 novembre.

— Dicono che bisogna assolutamente andargli incontro con la gondola
sino a Fusina — osservò il giorno innanzi mia madre.

— Dicono! — rispos’io — Chi è che lo dice? 

— Oh bella, tutti — ella rispose un poco infastidita — Credi che una
famiglia come la nostra possa farsi scorgere in un momento simile?
Che una Rezzinelli abbia diritto di mancare a una dimostrazione fatta
dall’intera città? Tu già non vuoi mai renderti ragione delle esigenze
portate dal nome di tua madre.

— Io penso al nome paterno, che è pure il mio e dovrebbe essere il
vostro, e penso che questo nome significa oggi tre lutti domestici.

— Già, già, questo è il tuo ritornello. Come se non ci fossi che tu
sola a ricordarli.

— Oh, in verità — risposi io con amarezza — che se li ricordaste non vi
verrebbe la voglia di assistere domani alla cerimonia.

— Hai colto nel segno. Proprio una festa! Ci sarà da non potersi
muovere per cinque o sei ore, si rischierà che ci colga la pioggia, la
nebbia, e che so io, e la chiami una festa!...

— Ma sì, ma sì — saltò a dire Clara, alzandosi da un panchettino
ov’ell’era seduta e agitando con moto leggiadro la sua bella testina
— la mamma ha ragione, e Maddalena è una cattiva... Non badarle, sai,
mamma...

— Sta tranquilla, ci andremo, la mia bimba — rispose mia madre
baciandola in fronte.

Pur Clara non parve appieno rassicurata, e soggiunse. — Bisogna andarci
senza fallo! Non sei già intesa col signor Venanzio?

— Ah! c’è anche il signor Venanzio? gridai. 

— No, no, non c’è. So la cortesia di mia figlia e non l’ho invitato,
volendo lasciar piuttosto un posticino per lei.

— Per me! Potevate dispensarvene. Lo sapete pure ch’io non vengo.
Richiamate il signor Venanzio. Egli farà benissimo le mie veci.

— Non ti ricordi, mamma — riprese Clara — che cosa abbia detto il
signor Venanzio? ch’egli non può venire, che va nella _bissona_ dei
Savii, e che spera di far presentare un’epigrafe all’Imperatore.

— Oh perchè non gli presenta un sonetto che aveva già bell’e fatto? 

— Che sonetto? — chiese mia madre. 

— Oh bella! Quello che aveva composto nel 1798 pegli Austriaci e che il
povero Carlo aveva imparato a memoria. Cominciava così:

    O progenie d’Absburgo alma e famosa... 

— Che ragazza! — sclamò mia madre indispettita. — Non sai più aprir la
bocca che per dir cose sgradevoli.

Era vero. A poco a poco io andavo perdendo tutta l’amabilità femminile.
Nel dolore, che rende molti migliori, non si era affinata che la mia
intelligenza. Ero acre nel linguaggio, sgarbata nei modi, sarcastica
spesso, avevo acquistata la certezza del male. L’orgoglio nativo,
gl’insegnamenti di mio fratello m’erano un usbergo contro la colpa, ma
io odiavo il vizio più che non credessi alla virtù, e un simile stato
dell’animo è il meno conciliabile con la gentilezza. Esso pone la
rampogna sulle labbra e il disprezzo nel cuore.

Per quel giorno non si disse di più. 

Il mattino seguente per tempissimo, mia madre, che nei momenti critici
ricorreva spesso al sistema degli ambasciatori, mi fece chiedere dalla
cameriera se mi fossi risolta ad accompagnarla; ch’ella, dal canto suo,
non poteva a meno di andare. C’era di mezzo il decoro della famiglia
sua. Se avessero saputo che una ch’era nata Rezzinelli era rimasta a
casa in quell’occasione!

Col medesimo plenipotenziario le feci sapere che non avevo mutato
d’avviso, ed ella partì sola con Clara.




VI. 


Mi ha sempre colpito come una prova delle dovizie accumulate dai
Veneziani la indifferenza con la quale essi costruivano i loro palazzi
nelle parti più remote della città, lungo le stradicciuole e i canali
ove l’angustia dello spazio non consentiva nemmeno di apprezzare il
lavoro dell’architetto. Il forestiero, che percorre in gondola il
_Canalazzo_ e rimane abbagliato da quella successione meravigliosa di
monumenti, non può ancora formarsi una giusta idea della quantità e
della ricchezza dei marmi profusi su queste isolette, nei tempi antichi
povero asilo di pescatori.

Il palazzo ove noi abitavamo, non era certo tra i più belli di Venezia.
Tuttavia esso era vasto e grandioso, e la facciata che dava sopra uno
de’ nostri _rii_ aveva al primo piano un ampio terrazzo nel mezzo,
su cui si aprivano i cinque finestroni della sala, e tre terrazzini
per parte, che rispondevano ad altrettante stanze e ciascuno dei
quali abbracciava due finestre. Il piano superiore aveva la medesima
disposizione; solo vi mancavano i terrazzini. La cornice che compiva
la facciata era sopraccarica d’ornamenti, e l’architetto più ricco di
fantasia che di buon gusto aveva voluto farvi tagliare nel marmo teste
di mostri, canestri di frutta e di fiori, trofei, e roba simile. Il
terrazzo del primo piano figurava poi d’esser sorretto da sei cariatidi
sotto le quali si spalancava l’immenso portone dell’approdo, sormontato
dallo stemma della famiglia. Ebbene; fin da quando ero bambina,
mi faceva l’effetto che da tutta questa mole si levasse un grido
affannoso: _aria e luce!_ Non potevo scendere in gondola e guardare io
su senza provar compassione per quelle cariatidi a cui non giungeva
un raggio di sole, per quelle finestre che a considerarne l’ampiezza
parevano destinate a consentire allo sguardo immensi orizzonti, e che
invece non avevano dinanzi a sè che un cumulo di tugurî accavallati
gli uni sugli altri, sucidi, poveri, cadenti, e una _fondamenta_
larga forse due braccia, spalleggiata da un muricciuolo sconnesso. E,
di giorno, nulla in verità m’invitava ad affacciarmi alla finestra.
Bisogna però convenire che la sera tutto cambiava d’aspetto. La scena
si cingeva d’un’attrattiva misteriosa. Il tremolìo delle stelle nella
sottile striscia di firmamento concessa alla vista dalle due file di
case che correvano parallele lungo il canale, il silenzio dell’ora
rotto soltanto dallo scivolar d’una gondola o dalla misurata cadenza di
un passante invisibile che percorreva la _fondamenta_ o attraversava il
ponte vicino, e di tratto in tratto ad una finestra un lume improvviso,
una voce ripercossa da quella massa ciclopica di fabbricati, oppure,
nelle sere di luna, uno sprazzo argentino sopra la vetriata d’un terzo
piano, creavano un insieme che offriva largo pascolo alla fantasia.
Oggi, signori miei, il gas ha tutto sciupato. Chi gusterà mai più la
poesia notturna di un rio se un petulante fanale dichiara guerra alla
luna e impedisce allo sguardo abbagliato di riposarsi nel mite chiaror
delle stelle?

La mattina del 29 novembre 1807 era, benchè fossimo così innanzi
nella stagione, mite e serena, e io potei starmene un paio d’ore nel
terrazzino a godere del movimento insolito che regnava nel _rio_ e
nella _fondamenta_ dirimpetto. (Non c’è bisogno di rammentare che noi
Veneziani diamo il nome di _fondamenta_ alle strade che, fiancheggiate
da un lato da case, hanno dall’altro lato un canale). Nelle prime
ore vi fu un passaggio interminabile di barche, molte delle quali
scoperte, bizzarramente ornate e piene d’uomini e di donne in vestito
di gala; poi, fino al mezzogiorno, una furia di popolo che traversava
il ponte e si dirigeva verso San Marco. Tre colpi di cannone tirati dal
vascello ammiraglio e il suono a doppio delle campane della basilica di
San Francesco della Vigna, di San Geremia e dei Frari, annunziarono,
secondo l’avviso già pubblicato il 26 dal podestà Renier, il momento
dell’imbarco delle autorità alla _Piazzetta_. Indi a poco la contrada
si fece silenziosa e deserta. Ad affacciarsi alle finestre pareva di
essere in una città incantata. Non il susurro d’un remo, non un passo
d’uomo, non l’alito d’una mosca. Se qualche volto umano compariva
dietro le vetrate delle case circostanti, era senza dubbio un volto
pallido, malaticcio, di persona tenuta a forza lì dentro. Se ad ogni
mezz’ora una figura si disegnava dietro il parapetto d’un ponte, era
qualche vecchierella che non s’era sentito il coraggio di cacciarsi
in mezzo alla folla, o che serbava fede all’antica Repubblica. Suonò
il vespero, e alcuni colombi del vicinato mossero, secondo il solito,
verso San Marco per recarsi all’usato balcone delle _Procuratie_
a ricevervi il pasto quotidiano, ma li vidi tornarsene indi a poco
sgomenti e andar girando su per una cornice quasi tenendo consulta fra
loro. Venezia era in quel giorno troppo distratta per pensare ai suoi
colombi. Tolsi da un cassetto una ciambella, e sminuzzatala, aprii un
momento la finestra e ne sparsi le bricciole sul terrazzino. Vennero a
uno, a due, a tre, prima timidi e sospettosi, poi confidenti ed alacri,
gemendo di quel loro gemito carezzevole che somiglia il murmure della
marina, allungando il collo e alzando gli occhi per veder la mano che
attraverso lo spiraglio dell’imposta socchiusa continuava a distribuire
loro il nutrimento. Io ero rimasta mezzo appiattata dietro una tendina
per non isgomentare i miei ospiti, ma essi parevan voler farmi animo
affinchè io mi recassi tra loro, ed uscii. Alcuni spiccarono il volo,
tornando però di lì a un istante, altri si sollevarono a mezz’ala
fino al davanzale del poggiuolo, altri, ed erano i più, rimasero
tranquillamente a piluccare lo bricciole non ancora consumate. Si
schiuse una finestra dirimpetto; una giovinetta pallida pallida guardò
quella scena curiosa, indi fece un cenno col capo e sparì. Dalla camera
ov’ella si trovava s’intuonò una canzone, una delle nostre _vilote_
veneziane così soavi e patetiche. Era una voce di donna. Non poteva
esser che quella della ragazza veduta testè, poichè era esile, stanca,
come la sua personcina. Mi giunse agli orecchi una strofa:

    Voi far far una ghirlanda 
    Tutta rose da maschin, 
    Vogio metterla da banda 
    Fin che morta sarò mi. 

Al canto tenne dietro qualche colpo di tosse. Indi la voce riprese: 

    Voi far far ’na cassa fonda 
    Che ghe stemo drento in tre, 
    Lo mio padre, la mia madre, 
    Lo mio amore in brazzo a me. 

Si fece silenzio. Mi portai la mano agli occhi e vi trovai una lagrima.
Mi guardai attorno. I piccioni erano tutti scomparsi. Era forse per
effetto della malinconia di quel canto? Sciocca! Avevano divorato sin
all’ultimo bricciolo. Ecco la vera ragione della loro partenza.

Rientrai frettolosa nella stanza, chiudendo le imposte. Avevo la
tristezza nell’anima, e il freddo nell’ossa. Il fuoco del camino era
quasi spento e suonai il campanello perchè lo attizzassero. Entrò
Giannina.

— O Giannina — diss’io — non sei andata in piazza? 

— Con questa furia di gente? S’immagini se son gusti per me! 

— Senti — ripresi — chi è quella ragazza che sta nella casa di fronte e
ha l’aspetto così pallido e malaticcio?

— Ah! — rispos’ella — la Mariettina. Poveretta! Le è morto lo sposo
in guerra nel giugno passato, e lei non seppe più darsene pace e s’è
buttata in tisico.

— Sventurata fanciulla! — sclamai — E sarebbe stata bellina! 

— Averla vista un anno fa! — soggiunse Giannina — Nessuno avrebbe certo
pensato che le dovesse capitare una malattia simile.

Giannina si mise a soffiare nel fuoco. Io mi adagiai sopra una sedia
a bracciuoli vicino al caminetto, guardando il bizzarro guizzo delle
fiamme che correvano lungo i tizzoni. La breve giornata di novembre
volgeva al suo termine, una nebbia sottile si calava lentamente per
l’aria, e quasi quasi avrebbe convenuto accendere il lume, quando
cominciò a farsi un po’ di moto. S’intesero nuovamente le artiglierie
e le campane, poi a questi rumori lontani altri ne successero di più
vicini. Cedetti alla curiosità, e, copertami alla meglio, tornai ad
affacciarmi al terrazzo con Giannina. Qualche gondola cominciava a
passar pel canale. Una fra le prime si fermò dinanzi all’approdo di
una casa attigua alla nostra, e i barcajuoli dissero che i loro padroni
erano scesi in _Piazzetta_ e li avevano rimandati. Due o tre finestre
si aprirono; taluno si fece vedere al muricciolo della _fondamenta_.

— Dunque, Toni — disse uno sciancato, rivolgendosi a uno dei
barcajuoli, che stava sparecchiando la gondola — Un grande spettacolo,
non è vero?

— Sono domande da farsi! — rispose l’interrogato, che aveva una grande
voglia di discorrere. — Una cosa simile non s’è veduta mai.

— Come? — esclamò una vecchia da un quarto piano — Neppure quando han
fatto doge il Manin? Neppure quando il _Bucintoro_ andava alle nozze
del mare? Neppure quando son venuti qui i Duchi del Nord? Andate lì,
che siete giovani voi altri, e restate con tanto di bocca aperta per
tutto. Ma quello che s’è visto da noi vecchi non tornerà più, statene
certi....

— Oh la comare — disse beffeggiandola il barcajuolo, e guardando in su
per cogliere la fisonomia della sua interlocutrice — io vi ripeto che
se anche aveste gli anni di _Gerusalemme_ — voleva dire senza dubbio
Matusalemme — non potreste raccontare nulla che fosse paragonabile a
quello che racconteremo noi a’ nostri figliuoli.

— Lasciala cantare, lasciala cantare, Toni — soggiunse un altro ch’era
sopraggiunto in quel momento — e tira innanzi. C’era un’infinità di
gondole?

— Che bella novità! Non ne avreste trovata una disponibile a un
_traghetto_ a pagarla a prezzo d’oro. Gondole, barche, _bissone,
peote_, di tutto c’era. Una flotta....

— Già. E il freddo? 

— Chi lo sentiva? Se le aveste viste le nostre gentildonne com’erano in
fronzoli! Pareva che le fossero a un ballo. E per veder meglio volevano
salir sulla prora o sulla poppa della gondola, e smessa la superbia,
si appoggiavano a noi con tutta la persona, tanto da farci venir
l’acquolina in bocca....

— Diamine! E i remi intanto? 

— O che, li si poteva forse manovrare i remi! Parevano come inchiodati
fra una gondola e l’altra, ed era già molto tenerli con una mano
diritti come piuoli, tanto per far di tratto in tratto qualche
movimento da mandare innanzi la _baracca_. Già, se si è giunti a
Venezia, fu tutto merito della marea.

— Di’ su, di’ su, e quali erano le bissone più belle? 

— Sì, che ho proprio voglia di fare una filastrocca lunga come una
messa cantata. Ma non capite, benedetta gente, che non la finirebbe
più? Certo la _peota_ del console di Spagna era fra quelle addobbate
con maggior lusso. C’erano i gondolieri vestiti alla spagnola, e poi
gli staffieri in piena gala, e a prora e a poppa le bandiere di Spagna
e di _Teluria_....

— Asino! Che _Teluria?_ — saltò a dire il suo compagno, il quale aveva
fino allora atteso solamente a collocar nell’androne gli arredi della
gondola — Etruria dev’essere.

— Via, Etruria e Teluria è tutt’uno. 

— Per me — soggiunse il secondo gondoliere salendo lentamente i
gradini della riva — ho trovato più bella la _peota_ del Magistrato
delle acque, e la _bissona_ dei Savi. E dove lasci poi quelle di ca’
Albrizzi, di ca’ Michiel, di ca’ Pisani, per tacer di tante altre?

— Ehi, Toni — gridò dal ponte un nuovo venuto — e l’Imperatore l’hai
visto?

— Come vedo te. Egli era in piedi sulla sua _peota_, circondato da
principi e da principesse, il Re e la Regina di Baviera, la principessa
di Lucca, il principe Eugenio, o chi so io.

— E gli è piaciuto lo spettacolo? 

— To! Come s’io gli avessi discorso. Ma, in verità, egli può essere
il più gran principe della terra, che, se non gli piacesse la nostra
laguna, sono pronto a dirgli in faccia che non capisce che cosa sia
bello. D’ingressi trionfali egli ne ha fatti oramai in tanti paesi,
ma Venezia, via, non ce n’è che una. Son cose che abbiamo visto le
mille volte, ma quando lasciate da parte le isole, si entra nel bacino
del Molo e si ha dinanzi tutta quella meraviglia della Riva degli
Schiavoni, e le cupole di San Marco, e il palazzo ducale, e le due
colonne di Marco e Todero, e il campanile, e la Zecca, e la Chiesa
della Salute, e più in fondo le due torri dell’arsenale, non c’è
altro da fare che mettersi in ginocchio e ringraziar Dio e la Madonna
santissima che ci fece nascer veneziani.

— Quest’è vero, Toni — disse un’altra donnicciuola della parrocchia. —
E figuratevi che quantità di gente vi sarà stata sulla Riva.

— Non se ne discorre neanche. E non solo sulla Riva la gente era
pigiata come le acciughe in barile, ma alle finestre, sui ponti, sui
campanili, sui cornicioni delle case, sui tetti, sugli alberi dei
bastimenti. È un miracolo se non son nate disgrazie....

— Anzi, si dice che ce ne siano nate due — interpose un omaccione
venuto in quel punto dalla piazza. — Dicono che sia caduto in acqua e
non abbia potuto salvarsi un marinaio, che s’era spinto troppo avanti
sulla prora del suo legno, e che da uno dei finestrini del campanile
di San Francesco della Vigna sia precipitato un ragazzo, restando sul
colpo.

— O che ci credete voi a queste storie? — interruppe l’ottimista Toni.
— Son notizie false che mettono in giro i _patatuchi_ che ci voglion
male.

Si udì nuovamente la voce stridula del quarto piano: 

— Sta a vedere che ora non nasceranno più disgrazie, con sarà più
permesso di rompersi il collo o le gambe!

— Taci, brutta strega — gridarono, guardando in alto, parecchi di
quelli ch’erano colà radunati....

— Sì, sì, ma intanto la _polenta_ rincara, e rincarirà di più.... 

— Taci, che ti colga il malanno, uccellaccio di malaugurio.... 

La finestra si chiuse. 

— O chi è quella sputasentenze? — chiesero alcuni. 

— Non la conoscete? — risposero più voci. — È la Betta, la vedova del
rigattiere. Aveva due figli coi Tedeschi, e le sono morti tutti e due
in guerra. Perciò coi Francesi la non ci ha buon sangue.

— Poveraccia! Non ha poi tutto il torto — osservò una donna. E
soggiunse: — Meno male che adesso non ci hanno più ad esser guerre.

— È naturale. L’Imperatore ha fatto metter giudizio a tutti. E ormai
non c’è più nessuno che osi fiatare. Chi alza il capo suo danno.

— Così dev’essere. 

— E anche al caro dei viveri — disse il gondoliere Toni, che non aveva
potuto ancora mandar giù il pronostico della Betta — credete voi che
l’Imperatore non saprà metterci rimedio? Come? Ha dettato la legge ai
Re della terra e non saprà regolare il prezzo del pane e della polenta
in modo che la povera gente possa campare? Aspettate un poco. A tutto
in una volta non gli è dato provvedere, perchè in fin dei conti gli
è un uomo anche lui, e un uomo, per grande che sia, non è Domeneddio,
ma quando si sia messo in quiete, vedrete se non ci penserà, se non la
farà finita con gli abusi!

— Toni ha ragione da vendere — gridarono molti ad un tempo. — Viva
l’Imperatore!

— Viva! viva! 

— Come cambiano i gusti! — osservò un venditore di mele cotte, che
doveva esser filosofo e che portava al collo un recipiente di latta
con la sua merce. — Prima si gridava _Viva San Marco_, poi _Viva la
libertà_, più tardi _Viva l’Austria_, e ora finalmente si grida _Viva
l’Imperatore_.

Questo discorso non fece effetto. Invece tutti si volsero da una
parte donde veniva una voce fessa che domandava in tuono pieno di
compunzione:

— E in chiesa gli è andato subito, non è vero? 

Era una femminetta, notissima baciapile della parrocchia, la quale
smoccolava il lumicino d’un capitello della Madonna infisso nel muro a
piedi del ponte.

— Altro che subito! — le fu risposto da uno dei presenti. — Appena
sceso in Piazzetta, vi corse difilato col suo seguito.

— Oh benedetto! E dicevano ch’egli era eresiarca! 

— Già i preti per un _Te Deum_ più, un _Te Deum_ meno non patiscono
indigestione — brontolò il venditore di mele. E si allontanò gridando a
più riprese con cadenza uniforme: — _Pomi cotti! Chi vuol pomi cotti?_

Intanto s’era fatto bujo davvero. I due gondolieri diedero la buona
notte ai loro interlocutori, e chiusero a catenacci il portone
della riva su cui erano stati fino allora. Gli altri si dispersero
gradatamente.




VII. 


Dopo le cinque, arrivò la gondola di casa con Clara e mia madre. Essa
era elegantissima come sempre, mostrava dieci anni meno della sua età,
e la sua fisonomia acquistava in quella sera una speciale bellezza
dall’animazione che vi era diffusa. Cambiò vestito in un attimo, e
poi comparve in abbigliamento da casa nel salotto da pranzo, vispa,
leggiadra, serena. Del nostro diverbio del giorno innanzi la non si
ricordava nemmeno. Quante cose mi raccontò a tavola! A ogni momento
si rivolgeva a mia sorella e dimandava: — Non è vero Clara? — Ma Clara
era stanca e assonnata, e aveva appena la forza di rispondere di sì. La
gondola nostra, mercè la bravura dei barcaiuoli, era stata sempre in
ottima posizione, mia madre aveva visto davvicino l’Imperatore, aveva
salutato tante conoscenze, ne aveva anche rannodato di quelle ormai
cadute in disuso; tutta gente della _sua classe_ (voleva dir nobili),
e molti le avevan chiesto di me, e dettole che pareva impossibile come
una giovane della mia età e della mia fortuna si ostinasse a menare
una vita così ritirata. Ma già, avevano soggiunto quei tali, non
istaremo molto a trovarle noi un partito che le convenga. Bisogna farla
diventare _dei nostri_.

Io risposi seccamente ch’era un onore a cui rinunziavo assai
volentieri, ma mia madre era in così benevola disposizione d’animo
che non si risentì punto del mio modo poco cortese. Quando il pranzo
fu terminato, Clara, che quasi dormiva in piedi, fu affidata a una
cameriera e mandata a coricarsi. La mamma si alzò, e, presami per
un braccio, si mise a camminar meco su e giù per la stanza. Rammento
sempre come ogni volta che passavamo davanti allo specchio io fossi
costretta ad ammirar la sua svelta persona, e gli occhi scintillanti,
e i capelli neri e finissimi che vagamente le si arricciavano sulle
tempie, e cedessi a lei senza contrasto non solo la palma della
bellezza, ma quasi quasi anche quella della gioventù.

Senza dubbio essa aveva da farmi qualche comunicazione o qualche
proposta, ma non sapeva risolversi, e favellava di cose inconcludenti,
ora ravviandomi una ciocca di capelli, ora aggiustando una piega del
mio vestito, ora infine dando un po’ più di simmetria al _fichu_ ch’io
tenevo al collo.

— Dite la verità, mamma — io le chiesi fermandomi d’improvviso in mezzo
alla stanza — avete qualche argomento che vi sta sul cuore?

Questa domanda così repentina parve sconcertarla, e balbettò con
imbarazzo: — Che pensiero ti frulla pel capo? Che cosa vuoi ch’io
m’abbia?

Poi, incapace com’ella era di tener nulla nascosto, soggiunse in
fretta: — Ebbene, volevo dirti....

Qui s’interruppe nuovamente. Era chiaro ch’ella non sapeva girar la
frase come si conveniva. L’intensa attenzione ch’era certo dipinta sul
mio volto non le rese più agevole l’esprimersi. Essa disse in fretta:
— Che occhi mi fai! Desideravo avvertirti soltanto che ho deciso di
metter Clara in educazione alle Salesiane.

Avrei giurato che non era questa la confidenza ch’ella andava
meditando; tuttavia sclamai: — Volete farla dunque crescere in un
convento?

— Sì — rispos’ella. — Mi sono anche consultata con altri.... con
persone che se ne intendono.... che s’interessano a noi, e tutti a una
voce mi dissero che è un pensiero eccellente. C’è il fiore delle nostre
ragazze. — E qui mi sciorinò una filastrocca di nomi patrizi.

— Pure — osservai — avete pensato a ciò che il povero babbo diceva
dell’educazione claustrale? A ciò che ne diceva mio zio?

— Benedetta creatura che sei! Sempre questi nomi in bocca. È vero.
Tuo padre e tuo zio avevano, su questo proposito, certe idee.... Ma
erano pregiudizi antiquati. Una dozzina d’anni fa era di moda non
aver religione, non andar mai in chiesa, ridere di tutto le cose
sacre.... Bravissimi! Le belle cose che si son viste! E se ne sarebbero
viste ancor di più belle se il Primo Console non avesse rialzato gli
altari.... Ma tu sei una _giacobina_ ostinata....

— Via, mamma, lo sapete, io rispetto le vostre convinzioni, io non
attacco la vostra fede. Ma vi par proprio un debito di religione di
far educar Clara in un modo contrario a quello che suo padre avrebbe
desiderato?

E mio malgrado nel pronunziar queste parole la mia voce tremava e i
miei occhi si fissavano inquieti nel volto di mia madre. Oh che non
avrei dato per mirar la sua fronte altera e serena, per leggere nel suo
sguardo tranquillo la smentita d’ogni oltraggioso sospetto!

Ella invece abbassò alquanto le ciglia, e rispose: 

— Ma non sono io che tengo oggi il posto del padre? Non sono io che
debbo pensare oggi al bene della mia creatura?

— Sì, siete voi, ed io, lo so perfettamente, non ho alcun diritto su
mia sorella; ma lasciatemelo dire, anche in ciò che fate per vostra
figlia, voi obbedite a straniere influenze.... È il signor Venanzio che
continua l’opera sua....

— Oh Maddalena, come sei ingiusta! Tu odii quell’uomo! 

— E dovrei amarlo? — gridai, facendo un gesto di ribrezzo. 

— Eppure egli non anela che a poter trattarti come una figlia! 

Quella frase fu per me una rivelazione, non forse inaspettata del
tutto, ma ugualmente terribile.

— Non era dunque di Clara — proruppi — che volevate parlarmi? Era di
questa nuova vergogna che si prepara alla nostra povera casa, e ch’io,
sciagurata che sono, non posso stornare? Ma, checchè avvenga, ch’egli
non osi chiamarmi sua figlia. Non ho fatto nulla per meritarmi un’onta
simile.... Però non sarà vero, ditemi ch’io deliro.... Dio mio! Dio
mio! voi tacete. Dunque non m’ero ingannata?

— Ah tu lo abborri! — sclamò mia madre, percorrendo rapidamente la
stanza. — Tu abborri me.....

— Io abborrirvi? 

— Sì, sì.... tu sei pura, tu non hai macchia, tu sei nata per far la
parte di giudice, e la prima che si presenta dinanzi al tuo tribunale
è tua madre. Oh sta bene! Sono queste le idee moderne.... Ma tu non hai
capito che una povera giovane sbalestrata fuori della sua classe doveva
far buon viso a chi le ricordava il suo mondo perduto, la sua infanzia,
le sue abitudini. Ne ho colpa io se, uscita di convento, mi dissero:
la tua famiglia è in rovina, bisogna che tu sposi o il nobile Renier
o il signor Lisari? Il nobile Renier era malato e deforme; prescelsi
l’altro. E sai che cosa mi bisbigliarono all’orecchio, quando, alla
vigilia degli sponsali, io mi mostravo malinconica e perplessa? Mi
bisbigliarono: Prendilo, e poi sarà quel che sarà.

— Oh! mamma, ve ne scongiuro. 

— No, no, hai voluto farmi parlare e parlerò. Bada, sai, lo giuro
innanzi a Dio, non ho nulla da rimproverare a tuo padre. Egli fu pieno
di cure e di attenzioni per me.... Ma ebbe il torto di sposarmi. Era
già vedovo, aveva venti anni più di me, aveva un figlio con cui non
potevo andar d’accordo.... O come il buon senso non gli fece intendere
ch’io non gli convenivo? Tuo zio Baldassare l’aveva ben capita, e con
quel suo piglio brusco mi disse poco dopo il mio matrimonio: Nè voi
eravate fatta per la nostra casa, nè noi eravamo fatti per voi. Tuo zio
aveva ragione. Tra i congiunti che m’erano rimasti uno solo mi parlò un
linguaggio severo: lo zio Avogadore, che hai conosciuto bambina. Egli
disapprovava il modo in cui mi avevano sposata, ma mi ripeteva sempre:
Sii savia, modesta, casalinga. Il lusso e la leggerezza delle nostre
donne son quelli che mandano a soqquadro la Repubblica.... Anche quella
voce si è ammutolita. Rimasero gli esempi di cento amiche d’infanzia,
di cento condiscepole, rimase l’eco della frase con cui i miei più cari
s’erano accomiatati da me: Sposalo, sarà quel che sarà....

— Basta così, per carità. Voi dimenticate chi vi ascolta.... Ve ne
supplico, lasciamo il passato, io non ho il diritto di domandarvene
conto. E se fui fredda, riservata con voi, perdonatemi; e se per
avventura obliai il rispetto che una figlia deve a sua madre, son
pronta a chiedervene grazia in ginocchio. Tornerò docile, fiduciosa,
riverente come una volta, amerò Clara come l’ho amata quando ella era
in cuna e io m’ero una ingenua fanciulla, ma snidate quel serpe di casa
nostra, non cambiate il nome onorato di mio padre col nome di lui....

— Dio santo! — ella esclamò. — Ecco una madre che può anche aver
sbagliato, ma che oggi non ha che un mezzo di riparare al suo fallo, e
vuole appigliarsi a quel mezzo, e vuol provvedere all’onore della sua
casa e alla salute della sua anima; ed è sua figlia che le si oppone,
sua figlia che, rigida, inesorabile, non trova parole che di rimprovero
e di condanna....

— Ah no, mamma, pensateci, voi non potete sragionare così. Non potete
credere che se commetteste errori, ch’io non indago e non giudico, la
sola espiazione ne sia quella da voi ideata. Come! Una donna, e badate
ch’io parlo in generale, avrà dimenticato i suoi doveri di sposa,
e l’unica ammenda al suo fallo sarebbe quella di maritarsi, vedova
appena, con l’uomo che la fece traviare dal retto sentiero! Ma la sua
famiglia è dunque per nulla? La sua famiglia, che risentì pur l’effetto
de’ suoi traviamenti, che vide turbata da questi la sua pace domestica,
non ha dunque nessun diritto di chiederle: Sii nostra ora almeno, sii
tutta nostra; di porre a questa condizione il ritorno dell’antica
confidenza e l’oblio?... Lo sa il Cielo, mamma, ch’io non vorrei
parlarvi in questa guisa, ch’io comprendo come altro dovrebb’essere
il linguaggio di una figlia verso la sua genitrice, ma ho taciuto per
tanto tempo che dovete perdonarmi questo primo e forse ultimo sfogo....

— Tronchiamo questo colloquio, o Maddalena — disse mia madre. — Tu sei
giovane, non hai esperienza della vita, non sai che ogni creatura umana
deve obbedire al suo destino...

— Oh il destino! — interruppi — siete voi, donna religiosa, che me ne
parlate? A che cosa serve la volontà?

— Orsù, figliuola mia, ciò che suscita il tuo sdegno non succederà nè
oggi, nè domani. Io non sono dimentica a tal punto dei riguardi del
mondo. Tu intanto potrai ripensarvi con animo riposato, e son certa che
ti convincerai del tuo torto....

— Ah non crediatelo — io risposi prima ch’ella avesse finito la frase.
— Neppure se vivessi mille anni!

Io era esterrefatta. Noi ci trovavamo di fronte, madre e figliuola,
entrambe, profondamente convinte di esser offese nei nostri sentimenti
più legittimi, nei nostri affetti più sacri. O nell’animo di lei, o
nel mio era certo una strana confusione del bene e del male, era in
ambedue una impossibilità assoluta d’intendersi. La barriera che a
poco a poco s’era andata formando tra mia madre e me si allargava ora
repentinamente tanto da parermi ostacolo insuperabile. Avrei offerto
vent’anni di vita per appianarla, per richiamare le lagrime sulle mie
ciglia e le parole affettuose sul labbro, ma tutto era vano. Io non
udivo che le ultime frasi di mio zio: — _Quando sia colmo il calice
delle conciliazioni, quando sentirai che questo tetto non deve più
accoglierti, tu avrai almeno, retaggio supremo, la tua indipendenza._

Uscii della stanza senza dir parola, e mi chiusi nella mia camera.
Non mi coricai, non dormii quanto fu lunga la notte, ma ribattei da
me stessa tutte le obbiezioni che si presentavano al piano il quale
parevami imposto dal mio decoro. Io ero sul punto di esser maggiorenne,
di divenire padrona della sostanza ereditata da mio zio; dovevo ormai
viver sola, abbandonare a ogni costo la casa materna.

Sul far dell’alba si bussò alla mia porta. Aprii. Era mia madre. Ella,
avvezza ad alzarsi sulle undici, s’era tolta del letto in quell’ora;
ella, che non abbandonava la camera prima d’essersi lisciata, profumata
e abbigliata con ogni cura, mi si presentava con la chioma scomposta
e con la veste discinta. Oh il suo cuore era buono, migliore per molti
lati del mio! L’idea d’una rottura con sua figlia non le dava pace, ed
ella veniva per iscancellare ogni traccia delle scene occorse la sera
precedente.

A che ripetere il nostro colloquio? A tutto ella si sarebbe piegata; ad
allontanar da sè quell’uomo, giammai. Invano, vinto ogni riserbo, io le
dipinsi con le tinte più fosche la natura insidiosa di _colui_, invano
le dissi che ov’ella sperava trovar la felicità e la calma non avrebbe
trovato che il rimorso e la rovina, invano le pronosticai un tempo
nel quale egli avrebbe distrutto la sua fortuna, avvelenato il suo
cuore, tradita la sua fede. Ella scrollava il capo, mostrava talora una
vaga apprensione ch’io potessi appormi giustamente, ma finiva sempre
coll’esclamare: Ciò che dimandi è impossibile!

Quand’ella mi lasciò, il mio animo era commosso, ma la mia
determinazione era più ferma che mai, e la mia fantasia correva dritta
alla nuova esistenza che mi si apriva. Stetti così un paio d’ore,
finchè la voce di Clara mi strappò alle mie meditazioni.

Rammentai che anch’essa era in procinto di abbandonare la casa e che
le fredde pareti di un chiostro l’avrebbero accolta fino al dì che,
inesperta del mondo, ella fosse andata a marito. Rammentai che su lei
pure pesava una dura fatalità, e che la infanzia non sorrisa da tutti
gli affetti domestici, non nudrita dalla virtù di esempi illibati,
avrebbe steso un’ombra sul suo avvenire. Onde mi vinse un senso di
tenerezza, da lungo tempo, lo confesso, non provato per lei, e la
chiamai a nome. Ella, che attraversava saltellando la sala, parve
piuttosto maravigliata, e rispose all’appello quasi riluttante e
peritosa. La presi per ambe le mani e l’attirai a me, guardandola fisa
entro que’ suoi grandi occhi, che mi erano sembrati sì belli quand’essa
era bambina e io formavo la mia delizia di vegliare sulla sua cuna e di
tenerla sulle mio ginocchia. Oh quegli occhi erano belli anche adesso,
ma non c’era caso, non mi piacevano più.

— Senti, Clara — le chiesi — e ci vai volentieri in convento? 

Ella battè festosamente le palme, e sclamò: — Oh quanto! 

— Ma non ti dispiace di lasciare la tua casa, di lasciar noi? 

Clara abbassò alquanto le ciglia, grattò col piede il pavimento, e
disse biascicando le parole:

— Sì, mi dispiace, ma non tanto come mi sarebbe dispiaciuto una
volta....

— Spiegati meglio — io soggiunsi. 

Ella si schermì, torcendo il volto da un’altra parte. Ma io insistei: 

— Di quando intendi parlare, Clarina? 

Stretta così, ella rispose a mezza voce, sempre guardando verso terra: 

— Di quando tu contraddicevi meno la mamma. 

Sentii una trafittura al cuore. — Ma tu credi dunque, o Clara — io le
chiesi — ch’io non voglia bene alla mamma?

Ella non disse nulla e continuò a schermirsi. Mi chinai con la persona
per sorprendere il suo sguardo, che pareva sfuggirmi. Una lagrima lenta
lenta le scendeva lungo la guancia.

— Vedi, cervellino che sei, come lasci correre la tua fantasia. Tu
piangi.... — E continuai, asciugandole gli occhi: — Ti ricordi chi
prendeva le tue difese anni addietro quando facevi le tue bizzarrie
di bambina? Ti ricordi chi, col lembo del tuo grembiale bianco, ti
tergeva le lagrime, e, guardandoti fisa in volto, finiva col farti
sorridere..... Oh mi affliggo che tu te ne vada.

— Verrai a trovarmi — ella interpose timidamente. — E poi
rischiarandosi in viso: — C’è un così bel giardino!...

— Ah! l’hai visto! 

— Sì, ormai da due settimane. Mi ci condussero la mamma e il signor
Venanzio.

— Anche il signor Venanzio? 

— Anch’egli, e parlò molto attraverso la grata con la superiora, ma non
lo lasciarono andar più avanti.

— Dimmi, e come avviene che a me si discorse soltanto iersera di questa
risoluzione?

— Ah! la mamma voleva comunicartela prima, ma fu il signor Venanzio che
ne la sconsigliò, soggiungendole che v’è sempre tempo.

— Carino! E, in confidenza, tu gli vuoi bene al signor Venanzio? 

— La mamma ripete sempre che devo considerarlo come un secondo padre. 

— Ah sì!... va.... va, proruppi indispettita, alzandomi bruscamente
dalla seggiola.

— Vedi come mi scacci... E poi dici che non ho ragione...... — ella
mormorò allontanandosi.

Compresi il mio torto, e la trattenni ancora un istante. — Sì, poverina
— le dissi — tu non ne hai colpa. — E piegatami sopra di lei, le diedi
un bacio sulla bocca. Ahimè! nè le mie labbra avevano calore nel darlo,
nè le sue nel riceverlo.




VIII. 


Pochi mesi dopo questo colloquio, mia madre aveva giurato fede di
sposa al signor Venanzio. Clara si trovava in convento, ed io ero
insediata nella mia nuova abitazione, con Giannina e altre due o tre
persone di servizio. Non ero riuscita senza difficoltà ad accasarmi
così da sola, non vi ero riuscita senza levare un grandissimo scandalo,
ma, in fin dei conti, poichè nessuno poteva mettere in forse il mio
diritto, poichè io disponevo d’un largo censo mio proprio, gli ostacoli
furono presto superati. Orgogliosa per indole e noncurante degli
altrui giudizi, io affrontavo senza sgomenti la singolarità della
mia posizione e ne godevo con molta temperanza i vantaggi. Dicevano
ch’io ero un uomo, che ne avevo le forme, la statura, i movimenti
meno aggraziati, e quest’accusa, che una volta mi aveva fatto tanto
soffrire, che aveva ferito in me il senso estetico (mi perdonino i
signori uomini), io la raccoglievo ormai come un guanto di sfida, e
volevo ch’ella mi valesse la padronanza assoluta di me stessa, de’
miei gusti, de’ miei sorrisi e delle mie lagrime. Era già poco men che
decisa a rimanermene zitella. Sentivo che sarei stata sposata per la
mia dote, e quest’idea mi metteva i brividi. Se di tratto in tratto
le fantasie a cui s’apre volonteroso un cuor di vent’anni venivano
ad agitarmisi festosamente dinanzi, io le scacciavo come si scaccia
una conoscenza insidiosa, usa a promettere ciò che non sa mantenere.
E cercavo quell’equilibrio morale che mio fratello Carlo assicurava
trovarsi nel mondo, tantochè, a chi operi secondo la propria coscienza,
le scabrosità della via, che parevano insuperabili, a mano a mano si
spianano, e ciascheduno può raccogliere intorno a sè tanto di luce e di
calore che basta a tenergli vive e serene le facoltà tutte dell’anima.
Fede gagliarda e ristoratrice che Carlo portò quasi intatta nella
sua tomba, e ch’io forse avrei lentamente rassodata in me stessa se
i disinganni e i dolori non avessero finito col distruggerne sin le
radici. Pure allora, nel novello mio nido, lungi da uno spettacolo
contro cui si ribellava l’intero esser mio, visitata dalle mie
ricordanze, andavo provando come un senso di pace e di conforto. La
balda certezza di aver seguito l’unica via impostami dal dovere era
bensì turbata qualche volta da una lieve ombra di dubbio. Quante non
sono le donne, io pensavo in quei momenti, che passano a seconde nozze
senza che le figliuole si atteggino a giudici della condotta materna,
e abbandonino, sdegnose, il tetto domestico! Ma erano impressioni che
si dileguavano con la rapidità del baleno, e non tardava a soccorrermi
l’idea che, s’io m’ero indotta a un passo sì ardito, non era già perchè
mia madre aveva deciso di rimaritarsi, ma perchè io non potevo e non
dovevo veder trionfante colui che aveva distrutto la pace e la felicità
nella nostra famiglia.

Passai, pochi giorni or sono, dinanzi al palazzino ove ho abitato sei
anni. Non lo si riconosce più. Diedero di bianco ai muri, colmarono col
gesso le scanellature delle quattro colonne che ornavano il terrazzo
del primo piano, aprirono nella facciata nuovi fori che le tolgono
ogni simmetria e che stuonano orribilmente con lo stile della fabbrica,
e, come se non bastasse, sotto ogni finestra dipinsero in rosso certi
cosi tondi che vogliono simulare il marmorino e pajono _mortadelle_.
Guardai in alto e non vidi più l’altana di legno intorno alla quale
s’arrampicava una vite che poi, flessuosa, piegavasi ad arco, foggiando
una specie di pergolato, il quale offriva in estate le sue ombre, in
autunno i suoi grappoli. Tra foglia e foglia sbucava talvolta, circa
quarant’anni fa, una testolina bionda, così bella che sono men belli al
paragone gli angioletti onde Tiziano circondò la sua Madonna. Ahi! la
vite è scomparsa, la testolina bionda riposa nella chiesetta gentilizia
di un castello lontano;.... io soltanto, povera mummia, sono ancora
qui.

I magnati della parrocchia, tostochè io presi stanza nella nuova
dimora, vennero a presentarmisi con grande solennità. Lo speziale e
fabbriciere mi disse che aveva una nipote assai a modo, assai colta, la
quale pareva deliberata a non maritarsi, e sarebbe andata orgogliosa
di fare la mia conoscenza. Il vicario, ch’era stato uomo di lettere e
aveva conosciuto Gaspare Gozzi, si diede premura di offrirmi i suoi
omaggi e di farmi sentire alcuni suoi componimenti poetici. Veniva
poi di tratto in tratto il mio notajo accompagnato dal figlio d’un suo
cugino ch’egli aveva preso nello studio seco, e ch’era un giovane sui
ventiquattro a’ venticinqu’anni, di molti sospiri, di poche parole e di
pochissimo sugo. Questi personaggi erano i frequentatori più assidui
d’una piccola conversazione ch’io tenevo il lunedì sera, cedendo alle
istanze di don Gaudenzio, il vicario, il quale, dopo fatto il chilo a
casa sua, sentiva il bisogno di aiutar la digestione col discorrer di
Gaspare Gozzi presso qualche conoscente. Non mancavano poi i visitatori
avventizi, gli spasimanti della mia dote, fattisi introdurre con
l’uno o con l’altro pretesto, non mancava infine un pajo delle vecchie
relazioni di casa rimastemi fedeli anche dopo la mia trasmigrazione.
Si troverà abbastanza strano che, giovane, indipendente, ricca, io
non sapessi farmi centro d’una società più vivace, ma il fenomeno si
spiega presto; chi consideri il mio carattere e le condizioni della
società veneziana d’allora. Di quella d’adesso non so davvero; è tanto
tempo ch’io vivo fuori dal mondo! Quarant’anni addietro, insomma,
una società, all’infuori dell’aristocratica, in Venezia non c’era.
La sapienza del nostro patriziato se n’era ita da un pezzo; erano
rimaste negli uomini le tradizioni del lusso, nella donna era rimasto
il brio schietto e spontaneo che, unito alla venustà delle forme e
alla facilità dei costumi, ne rendeva la conversazione desiderata e
attraente. Quanto di migliore il resto d’Italia e d’Europa mandava fra
noi affluiva volonteroso in quelle case, in quei crocchi, chiusi in
generale ai Veneziani che non fossero nobili, ma aperti ai forestieri
di tutte le classi, pur che avessero una riputazione qualunque di
ricchezza, o d’eleganza, o d’ingegno. Artisti e poeti trovavano ogni
sera accoglienze ospitali in appartamenti sfarzosi, giocondati dai
sorrisi di donne bellissime e dal fascino d’un dialetto incantevole.
Chi traversava la notte i canali nella gondola taciturna, vedeva
splender le faci dietro i finestroni degli storici palazzi, e udiva
accordi di musiche e scoppiettìo di voci allegre da far credere che
Venezia tenesse ancora lo scettro dei mari e fosse all’apogeo della
sua potenza e della sua gloria. A chi però non aveva modo di varcar
le soglie delle case patrizie, e non amava mescersi al chiasso dei
bagordi popolari, ai lunedì del Lido, alle sagre romorose ove dalle
baracche di legno destinate alla confezione dei tradizionali _bigné_
uscivano colonne di fumo puzzolente, e i merciai ambulanti assordavano
con le loro grida, a chi, insomma, cercava modesti e casalinghi ritrovi
era risposto inesorabilmente: _Sta solo_. Mancava una classe che, non
ripetendo l’esser suo dai fasti e dalla ricchezza degli avi, ma dal suo
lavoro presente, pur nutrisse nell’anima il culto delle cose belle e
gentili, e superando il patriziato per la serietà dei propositi, gli
si accostasse per la cortesia delle forme e per la raffinatezza dello
spirito. Solo ch’io avessi voluto, quel mondo elegante mi sarebbe
stato aperto, nè il mio cognome _borghese_ vi avrebbe fatto ostacolo.
Mia madre era nobile e l’aristocrazia veneziana ebbe sempre una certa
indulgenza pei nati di madre nobile, anche se il padre era plebeo.
Generalmente anzi il padre non si conta. O che cosa è un padre? La
signora ha certo commesso un error grossolano nello sposare un uomo
_senza nascita_, ma, via, alla fin fine vi possono essere state le
sue buone ragioni, può essere stato un capriccio della famiglia, e non
bisogna poi tenergliene il broncio tutta la vita. Pur ch’ella mostri
di non aver troppo rispetto pel suo consorte, pur ch’ella insegni
ai domestici a tirare una linea di confine tra _lei_, eccellenza,
e _lui,_ semplice cittadino, le si fa grazia e la si tratta come
s’ella non fosse uscita mai dell’ovile. Quanto a’ suoi figliuoli,
si può amnistiarli anch’essi fintantochè sono giovani, non hanno una
posizione indipendente e posseggono discernimento bastevole per sapere
che la genitrice d’illustre prosapia deve essere amata e venerata
in grado molto maggiore del signor padre di oscure ed umili origini.
Più grave è il caso inverso, quando il gentiluomo s’impalma con una
semplice cittadina. Allora la casta è veramente ferita sul vivo. Non
si tratta soltanto d’una persona che ne esce, come avviene allorchè
la gentildonna accetta un marito che non è suo pari; si tratta d’una
famiglia patrizia che consente a lasciar infiltrare una vena di sangue
comune nel suo sangue blù, e che poi, col prestigio del suo gran nome,
coprirà gli ibridi prodotti di questo pasticcio, come copriva per lo
addietro i frutti dei connubi purissimi. Diamine! qui c’è anche la
frode. I figli del plebeo e della patrizia non potranno mai dimenticare
che sono di una razza inferiore ai nobili; i figli del patrizio e
della plebea lo dimenticheranno invece senza dubbio quando non lo si
richiami spesso alla loro memoria. Comunque sia, le idee alle quali io
ero stata nudrita, gl’insegnamenti della persona che io avevo stimato
sopra tutte le altre, mi avevano fatto sorger nell’anima una ripugnanza
invincibile verso quella società tutta lustro ed orpello, e benchè io
non fossi cieca al punto da disconoscerne le attrattive, non m’ero
indotta mai ad entrarvi. Le ultime vicende, com’era naturale, me ne
avevano cresciuta l’avversione e me ne avrebbero a ogni modo reso più
malagevole l’ingresso. So che mi ci si biasimava senza ritegno. Una
giovinetta che aveva per madre una Rezzinelli! Fare uno scandalo di
quella sorte! E ci fosse stata almeno una ragione seria! Fuggire di
casa con un amante, s’intende, ma lasciare il domicilio unicamente
perchè la madre, perduto il primo marito, ne piglia un secondo che non
vi accomoda, è una pedanteria di cui non è capace che una _borghese_,
brutta ed antipatica per soprammercato. Insomma, io conoscevo di
vista soltanto quelle brillanti gentildonne, alcune delle quali non
passarono senza lasciare un’eco dietro a sè; le vedevo o mollemente
sdrajate nella gondola voluttuosa, o percorrenti con una cascaggine
tra l’affettato e il naturale le nostre maravigliose _procuratie_,
appoggiandosi al braccio dell’uno o dell’altro cicisbeo, e cinte da uno
stormo di adoratori più o meno illustri, fra cui un giorno si notava
Antonio Canova, un altro Ippolito Pindemonte, un altro ancora Francesco
Aglietti, e, posteriormente al periodo entro cui si compie questa mia
storia, Giorgio Byron, sebbene, lievemente difettoso com’egli era,
schivasse di andarsene a piedi. Ed esse poi, le gentildonne famose,
erano, per tacer d’altre, la Renier Michiel, la Benzoni, la Teotochi
Albrizzi, osservatrice acutissima, esperta del pari nelle arguzie della
parola e nel maneggio della penna. Fui da lei una sola volta, a undici
o dodici anni, accompagnata da mia madre che la visitava sovente, e
m’accorsi subito di non esserle piaciuta. A lei, innamorata del bello,
non poteva andar a sangue la mia persona angolosa, lunga, sottile,
a lei, tutta brio, non poteva esser simpatico il mio fare severo,
impacciato, confuso. Ero ancor fanciulla, ma dal fiore s’indovina
il frutto, e la sagace patrizia deve aver capito subito ch’io non
sarei mai divenuta nulla d’elegante e di leggiadro. Siccome poi le
impressioni che si ricevono non sono, molte volte, che il riflesso
di quelle che si destano, io pure serbavo un pochino di ruggine verso
colei che mi aveva squadrata da capo a piedi, aveva atteggiato le sue
labbra aristocratiche a un leggiero sorriso, e s’era lasciata leggere
sulla fronte in lettere cubitali: _Mi sei uggiosa_.

Ma basti di ciò. Io ero entrata nel mio nuovo sistema di vita con ben
altre idee che quella di farmi il centro d’un ritrovo brillante, e
di volgere le mie ricchezze alle cene, ai balli, alle veglie fastose.
Conoscere, se me ne fosse capitato il destro, qualche persona di vero
merito, coltivare il mio spirito, fare un po’ di bene intorno a me
senza chiasso e con retto criterio, ecco il fine ch’io avevo assegnato
alla mia modesta esistenza. V’era in ciò un fondo d’egoismo? Agivo io
soltanto nello scopo di sottrarmi alla lotta, di affogar nei comodi
materiali gli ardori importuni della giovinezza? Lo ignoro. Mi alzavo
per tempo, e la mia prima visita era pe’ miei vasi di fiori, i quali,
per la massima parte, passavano la state all’aria aperta in altana,
e l’inverno scendevano a tenermi compagnia in un salottino ov’io
avevo fatto venire da Parigi apposta per loro un mobile elegante a
parecchi piani. Ivi sbocciavano in silenzio sotto a’ miei occhi le
aristocratiche camelie, che s’erano formate già una certa riputazione
per la rarità della specie e la bellezza del colore; ivi si aprivano
in marzo i pallidi giacinti schierati in fila sulla mensola del
caminetto entro le loro bottiglie. Ed ivi poi si vedevano in tutte
le stagioni alcune pianticelle di geranii e di amorini, con cui mi
pareva d’aver fatto una particolare amicizia, tantochè avrei giurato
che quand’io li inaffiavo ed essi rizzavano il capo, mi dicessero:
_grazie_. Più tardi ricevevo ogni giorno tre o quattro fanciulle
povere del vicinato, ch’io avevo preso sotto la mia protezione e a cui
frattanto insegnavo a leggere e scrivere. La tenerezza per l’infanzia,
ch’era stato uno de’ primi sentimenti svegliatisi nell’anima mia, e
che si era raffreddata ad un punto quando una strana ripulsione mi
allontanò dalla piccola Clara, quella tenerezza si rifaceva or più viva
che mai. Qualche volta mi balenava l’idea di adottare una fra quelle
creaturine per mia figliuola; intanto ero con tutte gentile, espansiva,
vivace. Giannina (adulatrice!) mi diceva ch’io divenivo persino bella
quand’ero in mezzo a quella nidiata, tanto dolce era il sorriso che
mi si dipingeva sulle labbra e negli occhi. E come le capitavano
volentieri da me, le fanciulle! Con che franchezza mi dicevano i loro
piccoli affannucci, o i loro desiderii, e i loro pensieri! Per solito
mi chiamavano rispettosamente _signora_, ma nei momenti d’espansione si
lasciavano sfuggire l’epiteto più carezzevole di _amia_, zia. Allora,
se io le avevo udite, arrossivano fino alla radice dei capelli, e si
nascondevano il viso nel grembialino. Ma io non mi scandolezzava di
quell’appellativo confidenziale, e a poco a poco, quando uscivo di casa
a piedi, sentivo bisbigliar nei crocchi infantili della parrocchia:
— _Guarda la zia Maddalena_. Benchè avessi la gondola, me ne valevo
di rado, e preferivo far lunghe passeggiate in compagnia di Giannina,
fattasi ormai una cameriera di garbo. Andavamo pochissimo in piazza,
spesso nei luoghi meno frequentati di Venezia. La gente s’era ormai
avvezza a vederci, conosceva, se non il nostro nome, il nostro grado
rispettivo e soleva bisbigliarci dietro:

— _La cameriera compra di gran lunga la padrona_. Non c’era nulla da
ridire a una verità tanto assiomatica; tuttavia, a sentirla ripetere
ad ogni piè sospinto, mi si affacciavano mille riflessioni alla mente.
Pensavo all’eterna gioventù di mia madre, alle grazie del suo viso e
della sua persona, al fascino ch’ella aveva esercitato sulla società
e che la società aveva esercitato su lei, e sorprendevo talora in
me stessa un sentimento che somigliava all’invidia. Indi accusavo la
mia severità intollerante, e mi dicevo con amarezza che la virtù non
era poi tanto difficile quando la natura era stata matrigna. Ma, in
complesso, erano ubbie passeggiere, e l’equilibrio del mio spirito
si ristabiliva senza troppo sforzo. Quand’ero in casa, leggevo senza
misura nè tregua. Ai libri che lo zio Baldassare mi aveva lasciato, io
andavo aggiungendo tutte le pubblicazioni nuove che uscivano in Italia
ed in Francia e che un libraio di Milano era incaricato di spedirmi. A
ore perse scarabocchiavo le mie impressioni. Se avessi imparato tutto
quello che ho letto, se avessi tratto un reale profitto da tutte le mie
indagini capricciose, sarei pur divenuta una donna sapiente. Ma mi pare
che accingersi allo studio sia un po’ come mettersi in cammino. Chi
ha una meta e vi si avvia risolutamente, stando in moto anche un palo
d’ore al giorno soltanto, fa più strada di chi, senza scopo alcuno,
va girelloni dal levar del sole al tramonto. Del resto, io non avevo
ambizione, o ne avevo troppa, cose che si equivalgono, come si equivale
lo starsene nel proprio nicchio o il voler fare un viaggio nella luna.
Delle mie cognizioni, quali esse fossero, non menavo vanto, e forse,
se non si fossero visti grandi mucchi di libri su tutte le tavole, le
cornici, i canterali della casa, nessuno mi avrebbe giudicato una donna
alquanto diversa dal comune. Prima di continuare nel mio racconto,
devo dare ancora alcuni tocchi a questa pittura della mia vita; quindi
prendo fiato e ripiglio.




IX. 


E, innanzi tutto, che cosa avveniva di mia madre, e quali erano le
mie relazioni con lei? Ella, che aveva pianto dirottamente e s’era
strappati i capelli all’annunzio del mio fermo proposito di lasciarla
e di viver da sola, a poco a poco s’era data pace e forse s’abituava
senza volerlo a non aver dinanzi a sè un censore importuno. Non conobbi
mai natura meno artificiosa della sua. Sincera prima nel suo dolore,
ella era poi sincera altrettanto nella sua calma. Sposando il signor
Venanzio, ella aveva soddisfatto il più ardente de’ suoi desiderii,
quello di poter slanciarsi nel _suo_ mondo, di poter aprire il suo
quartiere alla miglior società. Inoltre s’era messa in regola con
la coscienza, aveva acquietato certi suoi scrupoli religiosi fattisi
vivi in lei negli ultimi anni. Il nuovo marito, dal canto suo, pago
di essersi assicurato (o lo credeva almeno) un avvenire di agiatezza
e di tranquillità, non si opponeva in alcuna guisa ai suoi gusti.
Egli, che in realtà, esercitava una influenza illimitata su lei, in
apparenza le serviva da figurante, era diventato il marito di Sua
Eccellenza, e lasciava che, invece di chiamar mia madre la signora
Rezzinelli-Agliucci, si chiamasse lui il signor Agliucci-Rezzinelli.
Ciò poco gli premeva, egli aveva la libera amministrazione della
sostanza e non bramava di più. Dicono anche ch’egli facesse affari,
non tutti lisci e non sempre felici. Avaro non era sicuramente, e mia
madre non aveva mai trovato così allentati i cordoni della borsa.
La casa era tutta dipinta ed ammobigliata a nuovo, il numero dei
famigli era cresciuto, e per la sala, resa più buia da certe tende a
larghe frangie e a drappelloni di stoffa oscura che ne mascheravano
le ampie finestre, passeggiava da mattina a sera maestosamente un
servo in livrea con l’unico ufficio di aprire e di chiuder gli usci.
Un pennello sacrilego aveva ritoccato nei loro medaglioni le immagini
dei vecchi avi materni. Erano sparite le tinte calde che il tempo
aveva abbrunate. L’armatura del guerriero di Candia aveva assunto un
pallido colore di squama di pesce, gli occhi dell’inquisitore, già
cupi e profondi, erano divenuti sentimentali e svenevoli, e il suo
mantello rosso pareva la raccolta di tutte le creste dei galli del
pollivendolo. I libri dello zio Baldassare formavano parte della mia
eredità; erano però rimaste a mia madre, come cose di famiglia, le
biblioteche scolpite dal Brustolon, e, in attesa di nuovi ospiti che
venissero a popolare i vuoti scaffali, la stanza era occupata da due
pappagalli e una gazza, che il signor Venanzio ammaestrava nelle ore
del mattino. Del resto, mia madre aveva il tatto di non discorrermi
quasi mai di suo marito. Fra lei e me ci vedevamo due volte per
settimana. Un giorno ella si recava a casa mia, un altro io le rendevo
la visita. Ella mi riceveva sorridente, festosa, amorevole, con una
ingenuità quasi infantile, tanto da farmi ricordare la bella mammina
che s’era accompagnata a’ miei giuochi e ch’io avevo adorata ne’ miei
primi anni come un tipo di perfezione. Della sua vita intima mi parlava
di rado. Amava principiare i nostri colloquii con qualche proposta di
matrimonio. Io cominciavo col riderne, ma s’ella si lasciava sfuggire
una frase troppo comune: — Non capisci che vogliamo farti entrare nei
_nostri?_ — io mi rannuvolavo, ed ella passava ad un altro argomento
con la volubilità con cui la capinera salta dell’una all’altra frasca.
E allora mi descriveva i suoi balli, e la sua acconciatura dell’ultima
festa, e quella della festa ventura, e come fossero vestite le bellezze
più in voga del tempo, e com’ella avesse danzato fino al mattino, e
via via. Poi, colta da un pensiero, si picchiava la fronte e gridava:
— Orsù, tu t’annoi, non è vero? — E, dandomi un bacio, diceva a modo
di conchiusione: — Andiamo, signora nonnina, perdoni alla nipote. —
Curiosa donna! Sul più bello tornava alla carica circa al matrimonio,
e, s’io non le badavo, correva dietro a una sua fantasia prediletta e
sclamava: — Capisco che tu vuoi maritarti a tuo modo. Io mi rifarò su
Clara. Quella lì deve maritarsi secondo i miei gusti. Devono essere
i primi giovani del paese quelli che andranno a gara per averla in
isposa! — E pronunziava certi nomi sonori come se già le si fosse
presentata una ventina di postulanti ed ella non avesse che l’imbarazzo
di scegliere. Allorchè ella veniva a casa mia, portava sempre qualche
regaluccio per me o per Giannina, girava tutte le mie stanze, guardava
il mio ricamo e confessava di sapere appena tener l’ago, si cacciava
le mani fra i capelli vedendo libri da ogni parte, e non capiva come
si potesse tener tanta carta senza esser tormentati dalle tignuole; si
ravviava il vestito fermandosi davanti a un nitido specchio di Murano
che ornava il mio salotto; spiccava qualche fiorellino da’ miei vasi e
non rimaneva tranquilla un istante. La sua bella voce armoniosa suonava
come un gorgheggio d’usignolo per le mie stanze. Era felice? Chi lo
sapeva? Solo un dì credetti scorgere un velo di stanchezza sulla sua
fronte. Essa era appunto nel mio salotto, ed esaminava la stoffa di
alcune tende, alla divisa che vi erano state messe da poco. Ad un punto
mi chiese:

— Tu non ricevi quasi nessuno? 

— Pochissimi — rispos’io. 

— Nè il tempo ti par lungo? 

— Tutt’altro! 

— Non ti capisco, ma t’invidio. 

— Davvero, mamma? 

— Sì, perchè non hai bisogno di stordirti. 

— Ma voi, dunque, questo bisogno lo avete? 

Ella stette un momento perplessa, poi si nascose il volto fra le mani,
sì ch’io credetti quasi che piangesse. Però si ricompose in un attimo,
sorrise del suo sorriso più bello, diè una scrollatine di spalle, e
mormorò: — _Sciocchezze!_ — Scosse il campanello per chiamare la mia
cameriera, affinchè le desse uno spillo e l’ajutasse a mettersi il
cappellino e lo scialle, fece svegliare i barcajuoli che dormivano
saporitamente in gondola, e scese la scala col passo leggiero ed
elastico d’una giovane diciassettenne che non ha nè memorie che la
turbino, nè timori che la sgomentino.

Giannina, che l’aveva accompagnata sino alla gondola, mi ricomparve
dinanzi ridendo, tantochè io le chiesi che cosa avesse.

— Ah! — ella rispose — Sua Eccellenza la signora Lucietta ha un certo
modo.... Mi pose una mano sotto il mento come s’io fossi una bimba, e
volle ch’io la guardassi in viso, indi esclamò: Sai che tu sei divenuta
veramente una bella donna, o Giannina? E non trovasti ancora nessuno
che te lo dicesse?

Quando mia madre le fece questa parlata, Giannina aveva già ventisette
anni compiti ed era realmente una bella donna, un tipo degno del
Veronese. Povera Giannina! Chi se lo immaginerebbe vedendola oggi così
spelata e grinzosa e con tre soli denti in bocca? Ma quarant’anni fa la
era cosa ben diversa. Che capelli, che occhi, e che spalle sopratutto!
Sono andate giù di moda quelle spalle. Adesso o un grasso indecente
o una magrezza sfacciata. Tutto polvere di cipro, stecche e cotone!
Moltissimi avevano detto a Giannina ch’ella era bella, ma ella non
aveva dato retta che a un solo, e, secondo me, al peggiore de’ suoi
spasimanti. Era un artigiano lungo di statura e corto di cervello, più
giovane di lei, e senza voglia di lavorare. Alla prima leva ordinata
dai Francesi lo avevano fatto soldato, ma dopo esser rimasto per
qualche tempo sotto le armi venne rimandato in patria in permesso,
salvo ad esser richiamato appena ve ne fosse il bisogno. Giannina,
che aveva giudizio da vendere, non s’illudeva certo sui meriti del
suo innamorato, e anzi diceva senza troppi complimenti che a voler
esser sinceri bisogna confessare ch’egli diveniva sempre più scemo, ma
io credo ch’ella lo riamasse per compassione, che è una tra le forme
d’amore più comuni in noi altre donne, quantunque non sia tra le più
lusinghiere pegli uomini che ne sono l’oggetto. Paolo, chè tale era
il suo nome, disoccupato spessissimo, suggeva intanto il borsellino
della sua fidanzata, la quale, ogni volta ch’era richiesta di danaro,
dichiarava esplicitamente di voler rompere questa relazione, e, ogni
volta che l’aveva pagato, sentiva in cuor suo d’esser più affezionata
di prima a quel bel mobile del suo sposo. Ella gli aveva scoperto una
buona qualità, ed era quella di _lasciarsele dire_. Ciò significava che
riceveva con molta filosofia le lavate di capo. — E sa ella — mi diceva
spesso Giannina — che vantaggio sia quello di avere una persona con
cui si possa prendersela per qualunque cosa vada a rovescio? — Quanto
al matrimonio, non avevano fretta nè l’uno, nè l’altra, e a ogni modo
non c’era da pensarvi finchè Paolo con avesse ricevuto un definitivo
congedo. In complesso era un amore calmo, tranquillo, che non impediva
a Giannina di attendere ai fatti suoi con molta solerzia e molta
intelligenza.

Il tempo è una cosa che, quando è presente, par lunga, e quando
è passata, non s’intende mai come fuggisse sì rapida. Conducendo
una vita monotona, priva di gagliarde emozioni, io ero giunta a
ventiquattr’anni. Il giorno in cui un bel braccialetto regalatomi
da mia madre mi annunciò ch’io li avevo compiti, non potei vincere
un senso di dolorosa sorpresa. Ero arrivata fino a quel punto, avevo
toccato l’età dopo la quale la giovinezza della donna declina, senza
raccogliere che arida sabbia sulla mia via. Simile a chi, guadagnata
la cima d’un poggio, volge il guardo al cammino percorso e vede lungo
le siepi del sentiero le rose, di cui, passando, non avvertì che le
spine, io così, volgendomi indietro, vedevo fiorito e ridente il calle
che avevo trovato sì melanconico e nudo, e mi sembrava un’amara ironia
ch’esso tal m’apparisse quand’io non potevo più ricalcarlo.

Non so se questi pensieri mi si leggessero sul viso in quei giorni, so
che la signora Elena, nipote dello speziale e fabbriciere, nel farmi
gli augurii d’occasione, mi disse: — Cara Maddalena, non bisogna poi
credere che ventiquattr’anni sian molti, li ho compiti un anno fa,
e non mi sento per questo men giovane. Credetelo, cara amica, l’età
nostra è la vera età in cui una donna può destare affetti seri. — E nel
mentre ella concludeva questo discorso, la punta del naso le si andava
facendo d’un bel color pavonazzo, segno infallibile della commozione
del suo cuore. Non ho mai capito il perchè di questa relazione costante
tra il cuore ed il naso della signora Elena; è certo tuttavia che
questa relazione c’era e tradiva i riposti sentimenti della pretenziosa
zitella. Il naso di lei era come un barometro. Esso segnava lo stato
meteorologico della sua anima.

La signora Elena affermava di avere venticinqu’anni, ma io credo
ch’ella sbagliasse il conto almeno di dieci. Certo è che ne mostrava
poco men di quaranta. Ma ella ripeteva sempre — Siamo coetanee — e
soggiungeva poi con vezzo infantile — Andiamo, non voglio dir bugie,
lo so che sono un anno più vecchia di voi. — A queste sue affermazioni
contrastava un’altra abitudine ch’ella non sapeva levarsi di dosso,
ed era quella di voler essere stata presente a una lunga serie di
avvenimenti. Allora le date si levavano, terribili testimonii, contro
di lei, ed ella s’accorgeva di aver messo i suoi uditori al bivio di
crederla vecchia o bugiarda. Sembrandole però che l’ultimo difetto
fosse men grave, ella tentava uscir dall’impiccio col dire — Era ben
facile capire ch’io scherzavo. — Questa signora Elena si piccava anche
di essere donna di lettere, e gustava più di me le poesie inedite
di Don Gaudenzio, il vicario, e la narrazione de’ suoi colloqui
con Gaspare Gozzi. Ella aveva voluto assistere a una delle lezioni
ch’io davo alle mie piccole alunne, ma non ne era rimasta pienamente
soddisfatta. Io le parevo troppo indulgente, ed ella diceva sempre
— Eh! i miei figli avranno da fare con me. — Io non dubitavo che
i figli della signora Elena avrebbero avuto da fare con lei, ma mi
pareva che prima essa avrebbe avuto da fare una cosa molto importante
con loro, vale a dire, partorirli. A ogni modo, Elena, dopo avermi
rivolte gravemente le sue osservazioni, concludeva sempre — Non
pigliate mica in mala parte le mie parole, non è vero? Mi sembra che
_tra noi ragazze_ debba esserci piena confidenza. — Carina quella
ragazza! Del resto, levandone il difetto del naso, del cui colore
non si poteva mai esser sicuri, e l’affettazione sentimentale che
non l’abbandonava giammai, Elena non era nemmeno un orco. A sentirla,
aveva avuto gli spasimanti a staia, ma non aveva mai trovato il suo
ideale. Dipendeva, secondo lei, dai grandi rivolgimenti politici che
trascinavano nel loro vortice i migliori, i soli che le sarebbero
andati a versi. Perciò, ella era d’opinioni conservatrici. E, in
questo, andava pienamente d’accordo con Don Gaudenzio, il quale
perdonava a un unico rivoluzionario, a Napoleone Bonaparte, che aveva
rialzato gli altari, vinto tutti i suoi nemici, ed era Imperatore. La
signora Elena assentiva in tuono patetico, tanto da far credere che
Napoleone Bonaparte avrebbe potuto essere il suo ideale se l’avesse
conosciuto...., ma, sfortunatamente, non l’aveva conosciuto. Il
nipote del mio notaio invece, il signor Filippino, tendeva verso le
idee radicali, aveva una grande antipatia per la signora Elena e per
Don Gaudenzio, manifestava una profonda venerazione per me, e tutte
le volte che da taluno era lodata la bellezza d’una donna, diceva
sprezzante ch’egli non si preoccupava del corpo, ma dell’anima..... —
Sono strali che egli rivolge a me — notava con piglio di superiorità
la signora Elena, la quale ci teneva alla bellezza e ricambiava
cordialmente l’antipatia del signor Filippino. Quanto a me, son certa
che s’egli fosse stato meno timido o io fossi stata più incoraggiante,
l’avrei visto a’ miei piedi in atto di farmi una dichiarazione. Ma la
sua massima audacia fu quella di dire un giorno che _amore uguaglia
le più disparate fortune_. Sì certo che le uguaglia, purchè amore vi
sia da ambe le parti. Per quanto il signor Filippino fosse ridicolo e
uggioso, io lasciavo ch’egli venisse a casa mia in riguardo a suo zio,
il mio notaio, che m’aveva usato, convien dirlo, cure quasi paterne nel
punto in cui io mettevo in atto il mio divisamento di far parte da me
stessa. Povero signor Lodovico! Com’egli s’illudeva sui pregi di questo
nipote! Con che compiacenza esclamava: che ingegno ha Filippino! non
vi pare? E bisognava rispondergli di sì. Il signor Lodovico era stato
amicissimo dello zio Baldassare, e m’aveva conosciuta fin da fanciulla.
Aveva contratto l’abitudine, ogni volta che mi vedeva, di pizzicarmi
con due dita la guancia. Fattami una ragazza grande e grossa, il signor
Lodovico non aveva smesso il vecchio uso, ma lo praticava più di rado,
visto ch’egli era di piccola statura, e ch’io lo soverchiavo con metà
del capo, dimodochè gli era forza, quando voleva prendersi quel gusto,
di levarsi in punta di piedi. Uomo d’indole essenzialmente pacifica,
non avrebbe mai affrontato a viso aperto i pregiudizi del mondo, nè,
trovandosi ne’ miei panni, avrebbe concepito un atto di ribellione
simile al mio, ma il suo animo era retto e il suo criterio pieno di
naturale equità, onde non poteva a meno di ammettere tacitamente che
i miei motivi erano pur rispettabili. Oltracciò nutriva una sincera
antipatia pel signor Venanzio, e per quanto circospetto egli fosse,
la lasciava trasparir qualche volta. Se io, nel desiderio assai
ragionevole di sapere come andassero le faccende di mia madre, almeno
dal lato economico, ne chiedevo conto al signor Lodovico, egli mi
rispondeva in fretta: — Cara figliuola, che cosa volete che ne sappia
io? — Indi tirava fuori la sua rotonda tabacchiera di tartaruga, la
prendeva fra il pollice e il medio della mano sinistra, e, dandole
una spinta coll’indice della destra, la faceva girar due volte sopra
sè stessa. Compiuta questa operazione, soggiungeva: — Ma, non ci vedo
chiaro. Questo signor Venanzio vuol far l’uomo d’affari.... Sarà una
brava persona... non dico di no... ma non ci vedo chiaro.... — Più di
così non si poteva cavargli di bocca, ma era abbastanza per capire che,
secondo lui, c’erano dei pasticci.

Dirò ora in qual modo s’intorbidassero le acque stagnanti della mia
vita.




X. 


Era un giorno dell’aprile 1811. Uscita con Giannina sull’imbrunire,
mi trovavo a pochi passi di casa mia, quando due vaghe fanciullette,
che giuocavano vicino ad un pozzo, mi corsero incontro saltellanti e
gridando con le loro allegre vocine: — Zia Maddalena! zia Maddalena!
— Erano due delle mie piccole alunne, e si pavoneggiavano tutte entro
un gonnellino nuovo ch’io avevo loro regalato poco dianzi. Mi chinai
a baciarle, mentre Giannina, ch’era stata la sarta delle due bimbe,
racconciava loro in dosso il vestito e ne ravviava le pieghe come
artista inteso a dar gli ultimi tocchi all’opera sua. Un ufficiale
francese di bella ed alta persona si fermò qualche istante a guardarci
con un interesse che parea singolare. Non vi posi mente più che tanto,
e credendo ch’egli fosse colpito dalla bellezza di Giannina, le dissi
in tuono scherzevole: — Ecco un rivale di Paolo.

L’indomani era il giorno in cui solevo recarmi da mia madre. Contro
l’usato, anzichè farmi entrare nella stanza da lavoro, il domestico
m’introdusse in un salottino contiguo, dicendo soltanto: — Sua
Eccellenza è qui. Insieme a mia madre v’era un ufficiale in piedi che
stava per accommiatarsi, e non so perchè io arrossissi subitamente,
quando, essendosi egli voltato verso di me, mi accorsi ch’egli era il
medesimo ch’io avevo visto il dì prima vicino a casa mia. Egli pure
parve riconoscermi, ma non mi rivolse la parola finchè mia madre non
ebbe pronunciato la solita formola di presentazione. Allora, fattomisi
presso, con quel piglio disinvolto che i Francesi hanno comunemente,
mi disse in discreto italiano essere una lieta combinazione che lo
faceva incontrare con persona la quale egli aveva veduta per la prima
volta in posizione sì interessante, attorniata da sì care bambine. Indi
soggiunse, che giacchè aveva l’onore di conoscere da alcune settimane
mia madre, sperava che uguale relazione avrebbe potuto stringere con
la figliuola, e ch’io lo avrei presentato a mio marito e gli avrei
concesso di frequentare la mia casa. Gli risposi non senza imbarazzo
che non ero maritata, ciocchè lo fece essere _desolato_, pensando
che io fossi vedova, ma io gli dissi che non ero vedova, ciocchè
lo sorprese ancora di più. Per mutar piega al discorso, gli chiesi
se quell’avermi veduta in mezzo a due bambine gli era parso così
interessante per uno speciale amore ch’egli avesse pei fanciulli, ed
egli confessò ch’io aveva colto nel segno. Gli chiesi infine se avesse
figli; la quale domanda fece rider mia madre, che gridò: — Oh che idea!
Al Visconte de Serges — era il suo nome — non passa nemmeno per il capo
di essere ammogliato.

È un damerino come gli altri, pensai fra me, egli ci troverà ben poco
gusto a venire a casa mia. Pur non potevo rispondere con un rifiuto
alla sua domanda, e gli dissi che sarei stata lieta di vederlo.

Quando fummo soli con mia madre, ella mi descrisse in poche parole
questa mia nuova conoscenza. — Il Visconte de Serges appartiene a una
fra le prime famiglie francesi. È persona di modi squisiti, un vero
gentiluomo. Ma stanne in guardia. Dicono ch’egli sia un gran trafittore
di cuori. È qui da pochissimo tempo, ma fece già qualche _vittima_ fra
le bellezze della nostra aristocrazia.

— Ah! — risposi ridendo — per me non c’è dunque pericolo. Io non sono
bella e non appartengo all’aristocrazia.

— Vi appartieni — ella osservò con qualche sussiego — per via di tua
madre.

Fatto si è, che il dì seguente mi vidi comparire dinanzi il capitano de
Serges.

Durante il nostro colloquio, mutai d’opinione sul conto suo tre o
quattro volte. Lo trovai a vicenda frivolo e serio, disinvolto e
impacciato. Non aveva certo il difetto della curiosità, perchè non fece
la menoma allusione al mio tenore di vita, come se si fosse trattato di
cosa naturalissima. Tornò bensì con palese compiacenza a discorrermi
delle due bambine che aveva visto saltellarmi d’intorno, e quando
intese che il prodigar le mie cure all’infanzia era per me un conforto
e un diletto, mi parve che egli stentasse a frenare la sua commozione.
Meno discreta di lui, lo interrogai sulla sua famiglia, e s’egli
avesse sorelle che fossero ancora fanciullette, e il cui ricordo gli
tornasse alla mente. La sua fisonomia, che s’era illuminata di una luce
dolce e buona, si oscurò tutto ad un tratto, non per corruccio, ma per
mestizia; pur non tardò a ricomporsi, e mi disse che non aveva sorelle,
ma fratelli soltanto, e una cugina, e una vecchia madre che vivevano
in un loro castello della Bretagna. — Mia madre! — egli esclamò con
un accento sincero. — Che volete? Io l’amo, la sua immagine veneranda
mi sta scolpita qui dentro, ho nella memoria le orazioni ch’ella mi
ha insegnato bambino, ho dinanzi agli occhi, confusa visione, i suoi
abiti vedovili, sebbene, lo confesso, più non rammenti mio padre. Ma
ohimè! Noi viviamo, per così dire, in due mondi diversi, le idee di lei
non sono le mie, la casa de’ miei avi è un tempio ove andrei a portare
le mie preghiere e a deporre i miei voti, non è più il soggiorno ove
potrei condurre la vita....

Non so s’egli stesse per farmi maggiore confidenza, so che da un
punto all’altro, come chi si accorge di aver sbagliato la strada
e rifà i suoi passi, si mise in volto la maschera dell’allegria e
portò il colloquio sulle solite frivolezze: sulle feste di Venezia,
sull’avvenenza delle nostre gentildonne, sulla musica del nostro
dialetto. Poscia si congratulò meco per la bellezza tuttor rigogliosa
di mia madre e pel suo brio in società. Disse che era un miracolo come
le dame veneziane si conservassero attraenti anche quando l’età dei
trionfi galanti dovrebbe esser passata da un pezzo.

— Ebbene, padroncina, che gliene pare? — mi chiese Giannina quand’egli
fu partito.

— Mi pare un uomo come tutti gli altri. 

— E io scommetterei di no — ella soggiunse — aspetti un pochino e vedrà
se Giannina non ha ragione.

— Che ti frulla pel capo? 

— Eh! lo so io. 

— Scioccherella che sei. Non capisci che quella è gente della
gran società, e ch’io ne sono uscita da un pezzo e non voglio più
rientrarvi?

— E allora sposi il signor Filippino — sclamò ella ridendo. 

— Oh scimunita! Tiri proprio le impertinenze per i capelli! Ci
vorrebb’altro che dessi retta a quel babbuino. Sta tranquilla che non
isposerò nè questo, nè quello.

— Cose che si dicono. Penserebbe ella forse di restar zitella tutta la
vita?

— E perchè no? 

— Su via, padroncina, li lasci tenere alla povera gente questi
propositi. Noi sì che si farebbe bene a non mettere al mondo tanti
miserabili, ma lor signori, che hanno tutto il ben di Dio, gli è
proprio un peccato mortale che non si facciano una famiglia.

— E tu credi proprio, mia buona Giannina, che basti esser ricchi per
esser contenti?

— Non dico questo, ma.... 

— Vedi, per esempio, non sai che per avere que’ tuoi belli occhi si
potrebbe rinunciare a molte centinaia di zecchini?

— I miei occhi! Baie! Veda a che cosa mi hanno servito. A far che
quello zoticone di Paolo s’innamorasse di me. Bel costrutto davvero.

— Eppure tu sei sicura ch’egli non s’è innamorato del tuo danaro.... e
tu l’ami.

— Io!.... Non so davvero se l’ami. È forza d’abitudine. Sono ormai
dieci anni ch’egli mi si è appiccicato ai fianchi, e penso ch’egli è il
primo venuto e l’ultimo rimasto. Tanti altri mi hanno detto paroline
dolci con più buon garbo di lui, tanti altri erano più belli di lui,
ma quelli lì potevano trovare cento donne che loro facessero festa. Ma
Paolo, grullo com’è, chi lo avrebbe amato, se non lo amavo io?

E, così dicendo, la buona Giannina si passava il rovescio della mano
sugli occhi per asciugarsi una lagrima.

Quando fui per coricarmi, nello sciogliere i miei capelli ch’erano
luoghi e foltissimi: — Ecco — disse Giannina — un tesoro, che, ne
scommetterei, ella ignora quasi di avere. — E, avvicinandone al lume
una treccia: — Guardi — soggiunse — come sono fini e lucenti.

La mattina ella non ebbe pace finchè non mi provò una nuova
acconciatura. Io lasciai fare, confrontando in silenzio nello specchio
il florido e allegro viso di Giannina col mio, ch’era così poco
favorito dalle grazie. Tuttavia, senz’accorgermene, mi facevo ogni di
più accurata della persona. Ahi! la bellezza non veniva, per quanto
di buona volontà io ci mettessi, ma un cangiamento era pur accaduto in
me, e mia madre, tutte le volte che ci vedevamo, mi ripeteva con tuono
di mistero: — La mia figliuola mi prepara certo una grande sorpresa.
Poichè in casa mia il mondo va a rovescio, ed ella non vuol permettermi
che io le trovi un marito, bisogna bene ch’io m’aspetti di vedermi
capitare un genero dalle nuvole. Sarebbe curiosa che tu convertissi al
matrimonio il visconte de Serges.

Follie! Il capitano Gastone non era nemmeno un visitatore assiduo,
nè io avrei potuto esigere ch’egli fosse tale. Egli era un ornamento
della gran società. Tutte le porte si spalancavano dinanzi a lui, tutti
rendevano omaggio all’amabilità de’ suoi modi e alla vivacità del suo
spirito. La casa mia poteva offrirgli ben poche attrattive. Io avevo la
coscienza di non esser nè sciocca, nè noiosa, ma non m’ero mai decisa
a fare del mio appartamento un convegno di brio e d’eleganza, e non
pretendevo che chi era avvezzo all’eleganza ed al brio si trovasse ad
agio da me.

Nel mio piccolo crocchio la notizia di questa mia nuova conoscenza
fu accolta in varia maniera. La parte maschile se ne adombrò. Don
Gaudenzio diceva ch’egli aveva molta stima dei signori ufficiali,
ma che preferiva di starne alla larga; il giovane Filippino divenne
ironico e andava osservando che per piacere alle donne non c’è quanto
vestir l’uniforme militare, e suo zio, il signor Lodovico, mi susurrava
all’orecchio: — Siate prudente, Maddalena, prima di tutto è francese,
poi è soldato, e finalmente è un Don Giovanni; siate prudente. — La
signora Elena invece pareva essersi mutata in argento vivo, e l’avevo
sempre fra i piedi. Per giustificare la frequenza delle sue visite,
ella mi assicurava ch’io le ero ogni giorno più simpatica e che a non
vedermi ci soffriva. Povera donna! Poi insisteva perchè ci dessimo
del _tu_, come si dovrebbe far sempre _tra ragazze_. Dàlli e dàlli,
tanto fece che finì coll’incontrarsi col capitano. Finse ritrosia
verginale, voleva ritirarsi, ma io la trattenni, ed ella mostrò di
cedere alla mia amichevol violenza. Giurerei ch’ella si era preparata
la parte. Volle essere a vicenda patetica e vivace, disinvolta e
meditabonda. Quantunque il visconte parlasse abbastanza spedito
l’italiano, ella sfoggiò tutte le sue cognizioni di francese, e tra lo
sforzo grandissimo che ciò le costava, e l’agitazione del suo animo,
non ho bisogno di dire se il suo naso fosse divenuto rosso. Credo
che ella medesima se ne accorgesse perchè vi portava continuamente il
fazzoletto, e perchè dopo quel giorno prese l’abitudine di spargervi
sopra un leggero strato di polvere di cipro. L’impressione da lei
prodotta sul capitano non fu la più lusinghiera. — _Madamigella_ Elena
è asmatica — egli mi disse — e soffia come un mantice. — Dal canto suo,
anch’ella fu un po’ disillusa. — Ha la fama d’esser così amabile, così
seducente — ella osservò: — io lo trovo assai freddo.

In complesso il capitano de Serges non fu per lungo tempo che un
conoscente di più. Egli aveva acquistato una certa dimestichezza in
casa mia, mostrava di discorrer meco volontieri, s’era fatte amiche
in un giorno le mie alunne, e, se nel recarsi da me ne trovava
qualcheduna per via, la carezzava, la prendeva in braccio e faceva
rimaner la gente estatica per la sua degnazione. Questa sua simpatia
per l’infanzia era prova d’animo gentile, ma forse era spinta a un
punto da parer singolare in un soldato avvezzo a cingersi d’una doppia
corazza d’indifferenza. Però io non gli domandavo spiegazioni; m’ero
accorta che se egli amava talora di far confidenze, non amava mai che
gli venissero chieste. Comunque sia, nulla di particolare fra lui e
me, nulla che uscisse dai limiti d’una discreta amicizia. Forse io
avevo ravvisato in lui qualche aspetto agli altri sfuggito, qualche
disuguaglianza di carattere, che, a parer mio, non gli nuoceva punto.
Era questa la sola preferenza ch’ei mi accordasse e gliene ero più
grata che di qualunque regalo. Se la maggior parte de’ suoi conoscenti
lo aveva visto soltanto ridente e sereno, io avevo sorpreso qualche
nube sulla sua fronte, egli non aveva arrossito a mostrarmisi diverso
da quel ch’egli fosse nei suoi usati ritrovi. Io non sapevo sul suo
conto più degli altri, ma sospettavo, indovinavo forse ciò di cui gli
altri non avevano nemmeno un lontano presagio. In quella sua vita che
si dipingeva come un seguito di trionfi, doveva certo esservi qualche
pagina scura; qualche amaro disinganno doveva avergli aperto nel
cuore una piaga tuttavia sanguinante. Ebbene; quel dire: Di cento che
vedono quest’uomo ogni giorno, che lo vezzeggiano, che lo lusingano,
che pendono dalle sue labbra, che si lasciano trasportare fra le sue
braccia nel turbinio delle danze, non una forse ebbe un’idea, sia pur
vaga e confusa, di tutto ciò, ed io invece l’ebbi, io che lo incontro
di rado, io che non sono bella, io che non iscambiai seco nè teneri
sguardi, nè misteriose parole, era per me una cagione d’orgoglio, e
(perchè non dovrei confessarlo?) di vanità segreta. Chi può dir quante
forme vesta, e in quanti fra i più nobili istinti, fra i più gentili
sentimenti sappia trovar posto la vanità?

Come rise mia madre un giorno ch’io le dissi: — Il capitano de Serges
sembra impensierito nell’idea che possa ricominciare la guerra!

— Impensierito! Lui! Oh come si vede che lo conosci poco! Se per la
guerra gli è nato fatto! Se gli ufficiali in tempo di pace sono come
pesci fuori d’acqua! Ah carina! T’intendo. A te dispiacerebbe che il
capitano partisse, e, per non dir le cose come stanno, attribuisci a
lui il disgusto e la meraviglia della partenza. Glielo racconterò al
Visconte, e ti terrà il broncio quando sentirà che vuoi farlo passare
per un dappoco.... — Vedendo poi ch’io mi turbavo: — No, no, piccina
— soggiunse in tuono carezzevole — sta tranquilla, non gli racconterò
nulla.

— Via, mamma, vi prego — io risposi seria — non tenete questi discorsi
che mi fanno male, io non parlo a caso, e se vi dissi ch’egli è
impensierito per timor della guerra, vuol dire che lo so....

— Lo sai! — ella esclamò, diventando curiosa ad un tratto. — Narra,
narra. Avrebbe forse qualche _liaison_ seria? Ne raccontano tante! — E
qui mi sciorinò i nomi d’una dozzina di gentildonne che facevano _les
yeux doux_ al capitano, chiedendomi con insistenza dopo ogni nome:
— Sarebbe per questa? Sembra che tu sii la sua confidente, dunque
dovresti saperlo.

Io ero sulle spine, ormai bell’e pentita di aver toccato quel tasto.
Non so perchè tutte quelle supposizioni indiscrete di mia madre mi
dessero noia infinita. Quantunque non appartenessi alla gran società,
conoscevo abbastanza le sue abitudini per non iscandolezzarmene
come una uscita appena di convento; era quindi qualche altra ragione
che mi turbava e mi faceva sentire così a malincuore le voci sparse
intorno agl’intrighi galanti del Visconte. Però che diritto avevo io
d’ingerirmi ne’ fatti suoi; che posto potevo io sperare di tener nel
suo cuore?

Ebbi un bel da fare a persuadere mia madre ch’io non sapevo nulla,
ma che, a creder mio, se il capitano era impensierito lo si doveva
attribuire non già ad una tresca amorosa, bensì a qualche altro motivo
ch’egli teneva celato. Ella partì scrollando il capo e dicendomi: — Si
vede che nemmeno in questo mi rassomigli. Io quello che ho in cuore ho
in bocca.

Dopo tutto, le parole di lei mi avevano lasciato una certa impressione,
e io andavo persuadendomi realmente ch’ella avesse colto nel segno.
Ciò aveva scemato la simpatia con la quale io spiavo ogni cambiamento
d’umore di Gastone. Anch’egli si fece più riservato, e la sua
inquietudine, benchè gli apparisse di tratto in tratto nel viso, non
traspariva più da’ suoi discorsi.

Però, di lì a qualche settimana, mia madre, che aveva nel frattempo
teso le sue reti, mi disse con grande solennità: — Tu avevi ragione.
Non è possibile che il Visconte sia innamorato di nessuna delle persone
ch’io ti aveva menzionate. Feci le mie indagini, e seppi che in molte
case egli non va nemmeno più. Chi sa che cos’altro gli passi pel capo?
Tutti dicono ch’egli va a poco a poco ritirandosi dalla società. Già
questi Francesi sono tante piume.... Non fidartene, Maddalena — ella
soggiunse ammonendo: — Non fidartene, bada per una volta alla mamma.

Ch’io volessi fidarmene o no, fui quel giorno di una insolita ilarità.
A spiegarne il perchè sarei molto imbarazzata. Che il capitano amasse
tutte le gentildonne veneziane, o che non ne amasse nessuna, doveva
esser per me la stessa cosa. Ma egli non amava sicuramente. Pure al
cuore non si comanda, e come vi sono talvolta malinconie di cui non
si può rendersi ragione, così vi sono contentezze inconcepibili a chi
le prova. E poichè si danno giorni nei quali può dirsi che l’animo si
rifiuti di ricevere le impressioni sfavorevoli, io non mi contristai
nemmeno quando Giannina, in un tuono che voleva esser gajo, ma che
nel fondo era pieno d’amarezza, mi disse: — Oh lo sa, padroncina, che
le voci di guerra si vanno diffondendo in paese, e che il cursore ha
detto in gran segretezza al fruttivendolo che i soldati in permesso
saranno presto richiamati sotto le armi? Il fruttivendolo, avendo visto
passare di là Paolo, lo chiamò per avvertirlo, e Paolo venne da me
a confidarmelo tutto sconcertato, e a voler ch’io gli dessi un pajo
di lire, parendogli che una tale notizia meritasse d’esser diluita
entro un boccale di vino. In verità, io credo che Paolo starebbe bene
per un po’ di tempo al reggimento, e non vedrei questo gran male se
me lo levassero d’attorno. Ma dico per la cosa in sè. Che ne pensa
lei, padroncina? Avremo la guerra sì o no? E non le pare che sarebbe
tempo di finirla? E che la sia una bella infamia che la povera gente
debba pagar le spese dei capricci di quattro teste coronate? E che
ogni momento, quando un padre non può più lavorare e conta sul figlio,
glielo portino in capo al mondo, e se una ragazza è lì sul punto di
maritarsi (non dico di me, che di Paolo ne son stucca e ristucca e
ho tanta voglia di andare a nozze quanta di gettarmi in canale), ma,
insomma, se una ragazza è alla vigilia di sposare il suo fidanzato,
eccoti un foglio di carta bollata che lo chiama pel tal giorno e la
tal ora al corpo e a rivederci al dì del giudizio. Sa che cosa le
ho da dire? Che dopo tante rivoluzioni che lor signori han fatto, la
povera gente sta peggio di prima, e questa è un’infamia in tutte le
regole..... Parlo in generale, perchè del matrimonio non me ne importa
un cavolo....

E mentre diceva così, si asciugava gli occhi col grembiale. 

Io tentavo consolarla e persuaderla che la guerra non sarebbe poi
avvenuta. Su questo proposito avevo io stessa un’opinione curiosa,
suggeritami forse, come spesso accade, dal desiderio. Non volevo
credere alla guerra, ma non mi doleva ch’ella apparisse come probabile.
Nell’incalzare degli eventi, io pensavo, il capitano Gastone sarebbe
uscito del suo riserbo, io sarei divenuta la sua confidente, io avrei
potuto fare qualche cosa per lui. Poi le nubi si sarebbero dissipate,
non sarebbe rimasta che la dolcezza del pericolo sfuggito, e il soave
legame delle nostre anime. Così, chi ben consideri, si risolvono quasi
sempre i proponimenti eroici onde noi ci vantiamo. Si affronta con la
fantasia il mare in burrasca, ma si pensa prima ad assicurarsi la riva.




XI. 


— Non vedi, carina, — la signora Elena l’aveva spuntata e mi dava
del _tu_ — non vedi com’è malinconico stassera il Visconte? Io non
so davvero se sia conveniente ch’io continui a venir da te nelle
ore in cui posso incontrarlo. È chiaro, e la stessa sua riluttanza a
rivolgermi la parola, lo prova, ch’egli vorrebbe farmi la corte. Ma io
di questi spasimanti non ne vado in cerca, perchè non si riesce che a
compromettersi. Gran brutto destino di noi altre povere donne! Se non
si sta bene in guardia, una volta o l’altra ci colgono di sorpresa e
allora _patatrac_.

Indi si fece fresco col fazzoletto per temperare i calori che le
salivano alla testa...

Questo comico discorso, fattomi una sera dalla signora Elena, non
ebbe altro effetto che di richiamar la mia attenzione sul capitano,
il quale, malgrado i suoi sforzi per parer disinvolto, era realmente
assai conturbato. Colsi un momento propizio per farmiglisi presso e per
chiedergli: — Dunque, capitano, quali novelle?

— Eh! cara Maddalena, si parla più che mai della guerra. 

— Son ciarle solite. Ci si è tanto abituati che non si sa divezzarsene
— rispos’io. — Del resto, non sarebbe certo quest’idea che vi terrebbe
soprappensiero.

— Una volta, no, adesso è altra cosa. 

— Sentite, capitano — diss’io a voce bassa e commossa — io sono forse
la più discreta, sono certo la meno compromettente delle vostre amiche.
Se in nome di questa mia qualità, io vi pregassi di dirmi se posso far
qualche cosa per voi, ve ne avreste a male?

— Buona Maddalena — egli rispose stringendomi la mano — nessuna è
degna quanto voi delle mie confidenze.... E vi giuro che se dovrò dire
ad anima viva quello che mi sta sul cuore, lo dirò a voi.... Ma oggi
no.... sarebbe inutile.... sono tuttora perplesso.... domani forse....
oh non sapete quanto bene mi abbiano fatto la vostre parole!

Lo fisai in volto. Una lagrima colava su quelle gote abbronzite, una
commozione dolce e profonda era dipinta su quella faccia virile. Veder
piangere un essere debole affligge, ma lo spettacolo del dolore là ove
tutto spira forza ed energia conturba molto di più. Se chi è avvezzo a
sorridere in mezzo al pericolo, a durar con fronte serena le privazioni
ed i patimenti, si accascia sfiduciato, dev’esser ben grande la cura
che lo rode e travaglia! Oh poter conoscere questo mistero, poter esser
consolatrice di questo affanno, ecco qual era in quel momento il fine
supremo dei miei desiderii. È l’ambizione delle brutte codesta!.... Oh
se la si potesse sapere, se la si volesse scrivere la storia di tante
donne brutte! Si vedrebbe quante piaghe esse abbiano risanato che le
loro felici rivali hanno aperto!

Speravo di veder Gastone l’indomani, ma egli non venne nè quel dì,
nè il dì appresso. Solo nel mattino del terzo giorno mi capitò un
suo biglietto: — Cara _Madamigella_ — egli mi scriveva — ho ricevuto
l’ordine di andare al Lido con la mia compagnia. Staremo quindi alcune
settimane, un paio di mesi forse senza vederci. Intanto addio, e grazie
delle offerte del vostro cuor generoso.

La lettera mi parve molto arida, molto breve; certo non era quella
ch’io m’attendevo. Temetti che anche l’annunzio del suo trasloco al
Lido fosse un pretesto per sottrarsi a confidenze che gli pesavano,
e mi sorse nell’animo il dubbio di essere stata indiscreta. Però non
tardai ad aver da mia madre la conferma della partenza del capitano. —
Il prossimo carnevale — ella mi disse; eravamo allora nel dicembre 1811
— il Visconte de Serges lo passerà tra l’insalata delle nostre isole.
Bel divertimento! Ti confesso però ch’egli era divenuto così ottuso
da non render punto gradevole la sua compagnia. Pare impossibile come
si sia cambiato da un punto all’altro quell’uomo! Già io l’ho sempre
detto che i Francesi son matti.... A proposito. E questa guerra c’è o
non c’è? Mio marito, che, come sai, bazzica coi grandi, dice sempre
che si vedranno cose non più vedute, e che non si può presagire fin
dove porteremo le nostre aquile. Vale a dire fin dove le porteranno,
chè certo nè lui, nè io vi ci immischieremo. Venanzio, poi, gli è un
coniglio.... Ah! ora mi rammento. Voleva dirti un’altra cosa. Sai di
quelle nostre magnifiche biblioteche intagliate dal Brostolon. Le
son sempre vuote. Mi è venuta l’idea, bada, è venuta a me e non ad
altri, che ti potessero convenire. Tu leggi tanto, hai tanti libri!
Noi invece.... lo sai, la non fu mai la nostra passione.... Cosicchè,
prima di discorrere con alcuno, ne faccio la proposta a te. Sarebbe
facilissimo intendersi....

Queste parole significavano per me l’avverarsi del presagio dello zio
Baldassare. — Avete adunque imbarazzi finanziari, mamma? — interruppi.

Ella si meravigliò, e mi rispose: — Che grilli ti passano pel capo?
Imbarazzati noi? Con Venanzio, che è un amministratore di quella
specie, un amministratore che prima di sposarmi aveva messo in sesto
due o tre patrimonii rovinati.

— Badate, mamma, che si dice tutto all’opposto. 

— Ah! sicuro, ognuno ha i suoi nemici, e Venanzio ne ha più degli
altri. Ma le cose sono quali le dico io, non quali le si dipingono dai
chiacchieroni della bottega di caffè. Del resto, quanto a noi, grazie
al cielo, si nuota nell’abbondanza. E se non vuoi saperne dell’affare
che ti ho proposto, non parliamone più....

Povera mamma! Sempre così spensierata. 

Invero c’era più da compiangerla che da rimproverarla. Misurai con
l’occhio l’altezza delle mie stanze. Le biblioteche ci sarebbero state
forse, ma a gran fatica. Nondimeno accolsi la massima dell’acquisto,
deliberata d’informarmi intanto dal mio notajo se vi fossero guai
serii nelle faccende di mia madre. Io già presentivo che la catastrofe
non doveva essere troppo lontana. Se non vi fosse stato che il signor
Venanzio di mezzo, avrei assistito con voluttà fredda e crudele alla
sua caduta; ma c’era anche colei che, quali fossero i suoi torti, mi
aveva data la vita. Potevo essere indifferente al suo destino?

Il giorno medesimo in cui mi si era fitta nel cuore questa nuova spina,
la mia cameriera mi comparve dinanzi con due _buccole_ d’oro ch’io non
le avevo mai visto prima.

— Il tuo sposo è diventato prodigo? io le dissi. 

— Il mio sposo! Mi canzona? È un regalo; indovini di chi? 

— Come vuoi ch’io m’immagini? 

— Di sua mamma, sua eccellenza la signora Lucietta. 

Beata imprevidenza! Forse alla vigilia d’un disastro, mia madre
profondeva i suoi doni come ne’ tempi della sua maggiore ricchezza.

Circa alla guerra, nulla di nuovo. Per lunghe settimane fu una continua
alternativa di sì e di no. Paolo non era stato ancora chiamato sotto
le armi, ma diceva che quell’incertezza era peggiore di tutto, e
per confortarsi si ubbriacava ogni sera a spese della sua fidanzata.
Quand’era brillo, diventava estremamente bellicoso e proclamava in
tuono solenne ch’era assai meglio andare in battaglia che a nozze. —
Spendo pur bene i miei denari — rifletteva Giannina, con quel suo fare
burlesco, sotto cui era celato un tesoro d’affetto e di sacrifizio. —
Quand’è _sincero_ è stolido, quando è ubbriaco è villano.

Intanto Gastone non si faceva vivo. Non un’ambasciata, non una
riga. Forse egli sarebbe partito da un’ora all’altra senza dirmi una
parola, senza mandarmi un saluto, forse non lo avrei più visto. Non so
esprimere il male che mi faceva questo pensiero. La mortificazione,
il dispetto di vedermi trascurata erano un nonnulla al confronto del
dolore di non vederlo più. Io non ero niente per lui, ma, era ormai
inutile che lo dissimulassi, egli era molto per me. Oh! quanto io ero
infelice. Giannina se ne accorgeva, e cercava consolarmi con certi
argomenti tutti suoi. Ella mi diceva, tra l’altre cose, che gli uomini
non capitano pei versi a noi donne che quando hanno bisogno di noi, e
che se il capitano, come aveva lasciato trapelare da’ suoi discorsi,
contava sul mio ajuto per qualche cosa, stessi pur sicura ch’egli
sarebbe venuto a galla.

Così passò buona parte del carnovale 1812, e si può immaginarsi che
carnovale fosse per me. Aliena sempre dai teatri, dai ridotti, dai
balli, quell’anno condussi una vita claustrale. Non una volta alla
_Fenice_, non una sera in piazza San Marco. Mi giungeva appena l’eco
dell’allegria popolare, clamorosa in quell’anno forse più del consueto,
udivo nella notte il canto di qualche maschera avvinazzata o il sibilo
dei fischietti, delizia dei monelli veneziani. Mia madre, per iscarico
di coscienza, mi aveva invitata a non so quante feste, e aveva fatto le
solite meraviglie ch’io, ricca com’ero, giovane e _nobile_ per parte di
lei, mi ostinassi a vivere come una cittadina qualunque, e per peggio
lasciassi sfuggirmi tutte le occasioni di cospicui matrimonii. — Sei
sempre stata un cervellino — ella concludeva — ma adesso ci dev’essere
qualcosa sotto, e scommetto che quel famoso capitano ti ha stregata.

Una mattina del febbraio Giannina comparve nella mia camera per
tempissimo. Ella era pallida e con la faccia sconvolta.

— Paolo parte stassera — ella esclamò coprendosi il volto con le mani,
e, pronunziate appena queste parole, ruppe in un pianto dirotto.

Si dice che i mali previsti riescono meno penosi. È una verità che
patisce di molte eccezioni. L’anima nostra è fatta in guisa che ai
timori alterna sempre le speranze. Così non accade quasi mai che si
tema per lungo tempo una sventura senza sperar ch’ella non accada, e
in questa vicenda di pessimismo e d’ottimismo si forma l’equilibrio a
cui l’anima si avvezza. Ma quando la sventura succede, l’equilibrio si
sfascia, non si ricordano più i timori, si ricordano le speranze sì a
lungo nudrite....

E la povera Giannina ne faceva duro esperimento. Ella aveva scherzato
le mille volte, la pazzerella, sulla partenza del suo fidanzato,
aveva mostrato non solo di rassegnarvisi, ma di esserne lieta come
di cosa che la liberava da una seccatura. In tal guisa ella aveva
esaurito tutta la sua forza di resistenza, e ora, sotto il colpo, stava
accasciata senza dir parola.

A me pure l’annunzio di Giannina aveva fatto gelare il sangue. Se
Paolo partiva, voleva dire che stava per avverarsi ciò che già si era
predetto; tutta la guarnigione di Venezia (meno uno o due battaglioni
di deposito) era chiamata a Verona per mover di là verso incognita
meta. Non bastava la guerra, ormai cronica, di Spagna. Ce n’era in
serbo un’altra più grossa. Il capitano Gastone era sicuramente sul
punto di lasciar Venezia. O forse l’aveva lasciata! Senza venire da me!
Senza rivelarmi il segreto di cui dovevo esser la confidente! Senza
immaginar forse ch’io l’amavo, oh sì l’amavo, è vano dissimularlo, e
l’amavo più di tutte le altre che gli avevano sussurrato all’orecchio
dolci parole, perchè io non pretendevo ricambio all’amor mio, perchè
ero rassegnata a chiuder in me stessa i miei spasimi, le mie gelosie,
pur di avere un posto ne’ suoi pensieri.

— Meglio esser come te, Giannina — io dicevo, rotto ormai ogni ritegno.
— L’uomo che ami parte, ma sei tu che gli dai l’ultimo addio, sei tu
che gli fai le ultime raccomandazioni, egli parte riamandoti, ma l’uomo
pel quale sento che darei la vita, nemmeno si ricorda ch’io esista, e
forse adesso si ride di questa povera donna così ingenua da riscaldarsi
il sangue da sola.

Tutto ponderato però, nemmeno la sorte di Giannina era invidiabile. 

Paolo, che aveva vestito la divisa militare, venne più tardi ad
accomiatarsi da me, e in verità egli non mi pareva tal cavaliere da
fare insuperbire la sua dama. Era sempre stata una strana cosa che
Giannina se ne fosse innamorata, e lo spettacolo ch’egli dava di sè
in quel momento era assai poco decoroso. Quello zotico scimunito, in
occasione della partenza, aveva alzato il gomito più del consueto,
e non si reggeva in piedi che mutando posizione ad ogni istante per
ristabilir l’equilibrio. Ma come gli accadeva sempre quand’aveva
bevuto, era arditissimo, e annunciava alla sua bella prodezze
memorabili da disgradarne quelle di Rodomonte e d’Orlando.

— Dicono che ci sia la guerra col Russo — egli borbottava: — Oh
l’avranno da far con me. L’autocrata delle Russie io gli tiro il collo
come se fosse un pollastro. Oh la dev’essere bella! E se vi sarà la
guerra con la Russia, non avremo con noi la Turchia?.... Voglio andare
a Costantinopoli. Viva il Gran Turco! Viva le donne turche!.... Scusa
Giannina, non è per farti torto, ma le donne del serraglio voglio
vederle.... Però sempre col dovuto rispetto.... Il buon guerriero non
manca di fede alla sua donna. E tu sei quella.... E dopo la guerra si
faranno le nozze, con l’intervento della signora Maddalena, che anche
lei si sarà sposata in quel tempo.... Viva gli sposi!

Mentre egli farneticava così, la buona Giannina aveva nascosto la
faccia nelle palme, e voltatasi verso la parete e a quella appoggiata
la fronte, piangeva a calde lagrime. Allorchè egli si mosse, ella
lo seguì col capo chino, ponendogli la mano sulla spalla, mentr’egli
diceva: — Donne, sempre donne! Timide come conigli e lagrimose come
vitelli! Forza, perdio, e specchiatevi nel mio esempio!

Mi accorsi ch’ella non aveva più all’orecchio le belle _buccole_, dono
di mia madre, e, come seppi dipoi, ella aveva impegnato oltre a queste
anche quelle che io le avea regalate, e dato fondo a buona parte delle
sue economie affine di raggranellare un piccolo peculio pel suo Paolo.
Poveretta!

Erano le tre, ed io stavo sola nel mio salottino con un libro aperto
dinanzi a me, del quale non mi riusciva di leggere una parola, giacchè
ad ogni tratto gli occhi mi si offuscavano e io dovevo far forza a
me stessa per non iscoppiare in un pianto dirotto. Pensavo al sogno
che m’era balenato un istante alla fantasia e che si dileguava così.
Pensavo alla mia giovinezza omai volgente al tramonto senza una lieta
memoria, senza una dolce speranza, e mi dolevo meco medesima che poichè
Dio non m’aveva concesso nè la grazia, nè la bellezza ch’egli profonde
a tante donne, egli mi avesse dato un cuore capace d’affetto, un’anima
assetata di gentili emozioni. Che mi giova esser ricca, io dicevo
fra me, che mi giova vivere ormai se nulla mi lega alla terra? Chi ha
bisogno di me? Mia madre corre alla sua rovina, ma sul fatale sentiero
ella trova la gioia e la pace dello spirito; a pormi sul suo cammino
non riuscirei ad arrestare i suoi passi, ma soltanto ad affrettarle
l’ora terribile del disinganno. Le mie picciole amiche del vicinato,
le mie alunne si sarebbero data pace fra poco; d’altronde, non avevo
io modo, se fossi morta, di lasciar loro l’agiatezza? Anche Giannina,
la buona Giannina, che pur mi avrebbe pianto di lagrime sì calde e
sincere, non potevo io farla ricca, non potevo mutare i suoi destini
piuttosto lasciandola erede di parte delle mie sostanze che vivendo
daccanto a lei?

Un colpo bussato al portone mi tolse a queste lugubri fantasie di
suicida. Balzai in piedi, tesi l’orecchio, mi rasciugai le lagrime, mi
ravviai i capelli sul fronte, diedi un’occhiata allo specchio, tutto
nel volger di pochi secondi. Era desso, era il suo passo, la sua voce.

Prima che Giannina o altri fra i domestici lo annunziasse, egli aveva
spalancato l’uscio ed era dinanzi a me.

— Maddalena! — egli esclamò. 

Io dovevo tenermi alla spalliera della seggiola per non cadere. Egli
accorse, e mi sostenne.

— Che avete, Maddalena? — egli disse parendo sorpreso della mia
commozione.

Non ebbi che la forza di chiedere: — Partite? 

— Questa notte — egli rispose. — Oggi soltanto potei ottenere licenza
per qualche ora.... Ma, per carità, Maddalena, che avete? Siete così
turbata ch’io non mi sento nemmeno il coraggio di parlarvi d’un affare
mio, d’un affare che mi sta tanto a cuore!

Queste parole produssero in me una vera trasformazione. Era dunque
giunto il momento in cui sarei stata messa a parte dei suoi pensieri,
in cui avrei potuto provargli quanto più fida amica gli fossi delle
beltà lusinghiere ch’egli incontrava nelle sale patrizie. Ricomposi
il volto alla calma, mi sforzai di sorridere, e ripresi il mio posto
invitandolo a sedere.

— Oh se sapeste, Maddalena — egli ripigliò a dire — volevo scrivervi,
ma fino a ieri non seppi risolvermi ad alcun partito. Mi ascolterete
voi con animo benevolo? Mi perdonerete se, pochi mesi addietro, a voi
estraneo del tutto, oso chiedervi oggi ciò che si chiederebbe appena ad
una sorella?

— Parlate, Gastone: — io sclamai — parlate per amor del cielo. Tutto
quello che può fare una donna — fui sul punto di dire _una sorella_, ma
non so perchè la parola non volle uscirmi dal labbro — tutto quello che
può fare una donna che vi è sinceramente affezionata, ve lo giuro, io
farò.

— Egli mi prese vivamente la mano, e la portò alla bocca coprendola di
baci.

— Grazie, Maddalena, grazie. 




XII. 


— Non è una storia lieta, o Maddalena, quella ch’io sono per
raccontarvi — cominciò il capitano — non è nemmeno una di quelle storie
che si narrino solitamente alle giovanette. Pure, come potrei ricorrere
alla vostra bontà, dissimulando il vero o dicendolo a mezzo?

Quattro anni fa, io ero di guarnigione in Verona. Ero giovane, allegro,
e, sotto alcuni rispetti, assai poco scrupoloso. Venivo di Spagna, ove
avevo durato fatiche e corso pericoli senza numero, e non mi pareva
vero di occupare ormai negli spassi galanti il tempo ch’io avevo
impiegato fino allora ad ammazzare e a rischiar di farmi ammazzare.
Menai una vita dissipata, che non intendo descrivervi e della quale
non ho punto ragione di andar superbo. Tuttavia le mie avventure nel
mondo elegante non ebbero altre conseguenze che di qualche colpo di
sciabola dato o ricevuto, ciocchè per un militare si chiama uscirne
assai a buon mercato. Gl’imbarazzi dovevano nascere ov’io me li sarei
meno aspettati. Dimorava vicino alla casa ov’io ero d’alloggio una
fanciulla del popolo, orfana d’ambo i genitori, e rimasta in cura
a due lontani parenti, marito e moglie, gente senza pudore e senza
coscienza. Ella era bellissima, e aveva inoltre un fare ingenuo e
verginale che contrastava singolarmente con la sfacciataggine de’ suoi
_ospiti._ Appariva manifesto che quegli sciagurati miravano a trar
partito dall’avvenenza di lei, e poich’ella non s’acconciava ai loro
voleri, le facevano subire mille maltrattamenti. La poveretta andava
ogni mattina al suo lavoro cogli occhi gonfii di lagrime, e ne tornava
ogni sera con lo sgomento dipinto sul viso, per gli amari rimbrotti,
per le ciniche proposte che l’attendevano nel tetto domestico. Pur nè
i segni del pianto, nè l’ansietà che corrugava la sua fronte di sedici
anni toglievano alla sua bellezza. O piuttosto anzi ell’era, nella sua
malinconia, più seducente. Accadde una volta ch’io sentissi scagliarsi
un nugolo d’impropérii contro la giovinetta, nè questa era cosa nuova.
Però agl’improperii successero le minaccie, e udii, o mi parve, la voce
della fanciulla che chiamava aiuto. Obbedendo agl’impulsi dell’umanità,
fui d’un salto in istrada, non ebbi che a spinger con forza la porta
contigua alla mia, e fatto pochi gradini di legno, mi trovai in una
stanza sudicia e affumicata, ove un omaccione teneva per ambe le
braccia l’Emilia (era questo il nome della ragazza), mentre una donna
piuttosto attempata, dall’aspetto di megèra, le menava spietatamente
schiaffi e pugni sul viso. Un bellimbusto tutto odorato di muschio se
ne stava in un angolo, dicendo con voce melliflua e sottile: — Fate
piano, è meglio andar con le buone. — Al mio comparire il giovinotto
se la svignò rapidissimo, e i degni coniugi lasciarono la loro vittima
e rimasero immobili, allibiti. Non so che sarebbe accaduto di loro
se la fanciulla, rasciugandosi la bocca sanguinolenta, non si fosse
interposta, e non mi avesse scongiurato di risparmiarli. Tuttavia non
mi mossi di là senz’aver prima dichiarato che al rinnovellarsi di
una scena simile le cose non sarebbero passate sì lisce, e che chi
avesse posto le mani addosso all’Emilia l’avrebbe avuta da far con
me. Sotto l’aspetto contrito delle due creature abbiette e vilissime
che mostravano di non aver più sangue nelle vene per la paura, si
sarebbe forse potuto scorgere un risolino beffardo, a cui allora
non posi mente, ma che mi tornò poscia più volte al pensiero come
il presagio di ciò che doveva succedere. L’istinto perverso rendeva
indovine quelle anime prave. L’ufficiale apparso così in buon punto
come nemico avrebbe finito coll’essere un efficace alleato. Ciò che
essi volevano che avvenisse della loro Emilia, sarebbe avvenuto. Io
credevo di averla salvata e l’avevo perduta.... Non fu d’altri, fu mia.
Con che arti ingannassi la sua buona fede, con che menzognere promesse
vincessi la sua ritrosia, io non ve lo dirò, o Maddalena. Ho già troppo
parlato. La è una brutta pagina della mia vita, nè il seguito della mia
narrazione basterà a scancellarla. La fanciulla aveva un presentimento
della sua caduta; pur non disperava ancora di me, pur non sapeva
ancor persuadersi che l’uomo il quale l’aveva difesa contro coloro che
volevano trascinarla alla colpa, ve l’avesse trascinata egli stesso per
lasciarla nel fango.

Affrettiamo il racconto. Quando, irresistibile come la marea che sale,
il tedio andava impadronendosi di me, ella mi disse che si sentiva
madre. Nel darmi questa nuova il suo sguardo dolce e profondo mi
ricercò con sì trepida ansietà i moti del volto ch’io seppi nascondere
l’impressione sgradita che la sue parole mi avevano fatto, e volsi il
discorso alle cure che le erano imposte dalla sua nuova condizione.
E, invero, ella era ormai gracilissima, e, se non l’affetto, l’umanità
voleva che le si usasse ogni cortese riguardo. Malcontento di me, ora
per aver cominciato quella tresca, ora per non averla saputa finire
a tempo, io vedevo che un pensiero le logorava la vita, il pensiero
dell’avvenire serbato alla sua creatura. Nè io ero in grado di darle
quei conforti, che, soli, sarebbero riusciti efficaci. Per sottrarmi
alle noie de’ suoi venali parenti avevo un mezzo infallibile, per
consolar lei avrei dovuto parlarle d’un amore che più non sentivo,
rinnovarle promesse, che, a mente fredda, mi sarebbero sembrate
ipocrisie imperdonabili. Le mezze virtù, o Maddalena, di rado ispirano
qualche cosa di buono, e quando non si sappia essere onesti davvero
poco frutta non voler essere ipocriti....

E la povera Emilia, di mano in mano che si avvicinava il giorno che
avrebbe posto il suggello alla sua vergogna, diveniva più inquieta,
più angosciata; strani terrori le assalivano lo spirito; tutte le
sue antiche ritrosie di fanciulla, tutti quegli istinti pudichi che
l’avevano difesa sì a lungo contro le insidie de’ suoi turpi congiunti,
e ch’io avevo saputo vincere con fallaci lusinghe, si ridestavano
adesso più gagliardi che mai. Erano stati un tempo il suo tesoro,
erano adesso il suo tormento. Invano io le avevo promesso che il suo
bambino non le sarebbe stato tolto dal fianco, che nè a lei, nè ad esso
alcuna cosa sarebbe mancata; invano avevo tentato di farle brillare
dinanzi agli occhi il sogno d’un tranquillo avvenire. Accasciata, con
le braccia intrecciate, con le pupille fise a terra senza lagrime,
la si sarebbe detta la statua della desolazione. Così affievolita di
membra e di spirito, ella subì la prova fatale a tante donne. Quando
fui chiamato al suo letto, vidi una gracile creaturina che dormiva
entro una cuna, e lei, quella Emilia già così florida e bella, ridotta
del color della cenere e coi segni della morte sul viso. Ebbene,
o Maddalena, la morte io l’avevo vista mille volte sul campo senza
sgomento, l’avevo recata io stesso con la mia spada senza rimorso,
ma vederla su quella faccia innocente, su quella fronte ond’io avevo
macchiato il candore, ma pensare che quella tragedia si compiva per
cagion mia, era tal cosa da soverchiar le mie forze. Mi chinai sul suo
guanciale, baciai le sue labbra ardenti dalla febbre, e in mezzo alle
lagrime le chiesi che potessi fare per espiar la mia colpa. Ed ella,
già così timida, ella che non mi aveva mai chiesto nulla al mondo, resa
audace dal fuggir della vita: — Oh Gastone — esclamò — se è vero che mi
avete voluto bene — salvatemi dalla collera del Signore, date un nome
a quella povera innocente della vostra figliuola;.... fra poche ore
sarete libero nuovamente.... sposatemi....

Trasognato mi guardai intorno. Non v’era che il medico in un canto,
il quale fece un gesto che voleva dire: — Accontentatela, ella muore.
— La richiesta che mi sarebbe parsa folle in altro momento, e a cui,
lo confesso, non avrei risposto che scrollando le spalle se Emilia
mi fosse stata davanti vegeta e sana, pronunciata in quell’ora, in
quel luogo, mi suonò nell’anima come una voce più che terrena, scosse
ogni mia fibra, domò ogni mia forza di resistenza, e il cinico don
Giovanni d’un tempo non sentì che il bisogno di riparare al suo
fallo. Abbreviamo una scena straziante. Prima di sera le formalità
necessarie furono compiute, prima di sera Emilia fu mia sposa, prima
di sera morì con un sorriso beato sul labbro, e pregando che l’anello
nuziale scendesse con lei nella tomba. Ma il matrimonio doveva rimaner
segreto, e rimase. Noi uomini siam fatti così. La mia colpa, o, come
la chiamavano i miei camerati, la mia buona fortuna fu nota a tutti;
nessuno, all’infuori del medico e del mio colonnello (che oggi è in
Ispagna), seppe in qual modo io avessi tentato lavarne la macchia.
Nessuno suppose che alla povera popolana, divenuta madre a prezzo
della sua vita, io avessi dato il mio nome, nessuno suppose che la
creatura nata da lei non avesse accresciuto il numero dei trovatelli.
Compiangetemi, o Maddalena. Non avevo avuto rossore del vizio, avevo
rossore della virtù.

— Voi siete un nobile cuore, o Gastone — io interruppi. — Se non aveste
il coraggio di confessare il bene, aveste quello, assai più efficace,
di farlo.

Egli non mi rispose, e continuò. — In quartiere mi dicevano:
l’avventura è finita un po’ tragicamente. Bisognava troncarla prima.
— E qualcheduno soggiungeva: — Con queste benedette artigianelle
non bisogna ingerirsi. Nell’_alta società_ sanno più il viver del
mondo, e non ci si attaccano ai panni in questa maniera. — Ma poi
ripigliavano tutti in coro: — A ogni modo son cose che nascono, e
non bisogna poi darsi alla disperazione per così poco. — Io proibii
che mi si discorresse mai più di questa faccenda, e poichè non la si
voleva terminare, con un bel duello imposi silenzio ai motteggiatori.
— Corsero più mesi prima che si risvegliasse in me il sentimento della
paternità. Fanny (la si era battezzata con questo nome) mi ricordava
un episodio che io avrei voluto dimenticare, e oltreacciò ella era
il punto debole del mio segreto, ella era destinata a rivelare quella
che mi pareva a vicenda una generosità e una debolezza. Perciò io la
guardai per qualche tempo con una freddezza non scevra di dispetto, e
le mie visite alla casa ov’io l’avevo affidata alle cure di una buona
nutrice erano scarse, brevi, furtive. Tuttavia, di mano in mano ch’ella
cresceva e mi sembrava che le sue labbra cominciassero a sorridere, e i
suoi occhietti a fissarsi sopra di me in atto di conoscermi, un potere
irresistibile mi richiamava più spesso vicino a lei. Avevo tentato di
riprendere la mia vita elegante, e non c’ero riuscito che a mezzo. A
riempire il vuoto del mio cuore, a dissipare il tedio del mio spirito,
a poco a poco non c’era per me che una via: andare dalla piccola
Fanny. Qualche volta, a metà d’una festa, oppresso, infastidito, io
lasciavo improvvisamente la sala, e correvo alla modesta dimora della
mia bambina. Queste mie visite notturne non disturbavano nessuno; io
avevo la chiave di casa, entravo per lo più non inteso, non visto.
Mi assidevo presso alla sua cuna, porgevo l’orecchio al suo lieve
respiro, contemplavo in silenzio il suo volto leggiadro rischiarato
dai raggi incerti e tremolanti d’un lumicino da notte. Indi, deposto
un bacio sulla sua fronte serena, uscivo più tranquillo, più calmo.
Mi pareva come d’aver preso una boccata d’aria pura. Che cosa v’è di
bello nell’aria? Nulla, ma s’ella manca, si muore. Così, fra il lezzo
di passioni e di piaceri volgari, l’anima affoga se non la ricrea un
affetto casto e verecondo. Malgrado di ciò, credete voi forse ch’io
abbia scacciato lungi da me i falsi ritegni? Ch’io abbia finalmente
sollevato il velo che copriva quella parte della mia storia? No, o
Maddalena. Alla luce di cento doppieri si entra nell’alcova della
cortigiana; nell’ombra della notte, calcandosi in testa il cappello,
e avvolgendosi il ferraiuolo intorno alla persona, si move verso la
culla della propria figliuola. L’ordine di trasferirmi a Venezia col
mio reggimento venne in buon punto per istornar le ricerche de’ miei
conoscenti di Verona, che avevano già cominciato a sospettare di
qualche cosa. Fanny, che aveva passato l’anno ed era già svezzata, mi
seguì con la sua nutrice, che, giunta qui, licenziai per sostituirle
una giovane assai buona e amorevole, che ho ragion di credere non
sappia nemmeno esattamente il mio nome. Trovai alloggio alla mia
bambina in un sito remoto di Venezia presso una vedova tedesca,
la quale vive da sola, e così da circa due anni, visitandola quasi
ogni giorno, me la vidi crescer vicino, e diventar sempre più bella,
e gioconda, e necessaria alla mia felicità. Anche qui ebbi aperte
tutte le porte dell’aristocrazia, anche qui cominciai a slanciarmi
nelle facili avventure. Fatica gettata! La calma del mio spirito se
n’era ita, o, per meglio dire, io non la ritrovavo che presso alla
mia bambina. Ora voi capite, Maddalena, con che animo io sentissi le
voci di guerra che tornavano a spargersi. Fui sorpreso sulle prime di
trovarmi così dissimile da quel ch’io m’ero una volta, quando, come il
cavallo allo squillar delle trombe, io fremevo di gioia all’avvicinarsi
del pericolo. Fui sorpreso di non sentirmi più nè acceso dall’amor
della gloria, nè infiammato dai sogni dell’ambizione. Altri pensieri,
altre cure. In fondo al mio cuore, mal noto a sè stesso, s’era andato
formando a poco a poco un nuovo ideale, l’ideale cioè d’una vita
tranquilla in cui potessi godere le gioie modeste che a tanta parte
degli uomini son pure concesse. Ed ecco lacerarsi la tela delle mie
fantasie. Eccomi slanciato in alto mare quando avevo più bisogno del
porto. E, innanzi tutto, potete crederlo, la mia mente corse a Fanny.
Che avverrebbe di lei? A chi affidarla? E, ve lo giuro, stetti a luogo
perplesso, s’io non dovessi scrivere a mia madre, dirle tutta quanta
la verità, e consegnare a lei la bambina. Non seppi risolvermivi
senz’aver prima fatto un altro tentativo. Il giorno, in cui mia madre
saprà tutto, sarà un gran dolore per lei; non voglio che questo dolore
si aggiunga a quello che sarà già gravissimo di sapermi partito per
una nuova campagna. Oltreacciò, io non so se sarebbe prudente di
avventurare oggi a un lungo viaggio la fanciulletta, di farle cambiare
abitudini, mentre non è peranco impossibile ch’io ritorni, e vinti gli
scrupoli vergognosi e ridicoli, mi sia dato prenderla meco e provvedere
io stesso alla sua educazione. Or bene, quand’ebbi accolta l’idea di
lasciar Fanny per ora in Venezia, pensai che una sola persona potrebbe
vigilarla con affetto di sorella e di madre, una persona che io avevo
veduta cercar nelle cure affettuose verso l’infanzia un conforto
all’isolamento del suo cuore. Quella persona siete voi, o Maddalena,
voi sola. Come una brillante fantasmagoria si è dileguato tutto il
resto che mi era parso bello in Venezia; voi siete rimasta. E io
supplico voi, non già che prendiate in casa vostra la piccola Fanny,
chè dov’ella è può rimanere, e le ho già pagato la pensione di un anno;
ma che non isdegniate di vederla sovente, d’invigilarla, di farmene
avere, fin che sia possibile, le nuove, di tenerle viva la memoria
di suo padre.... E vi supplico anche che udiate oggi questi miei
desiderii che forse saranno gli ultimi. Due cose possono accadere, o
Maddalena. O che, chiamata ad altri destini prima del mio ritorno, voi
dobbiate pensare ad una famiglia vostra, nè certo Fanny può essere un
ostacolo alla vostra felicità; oppure che io muoia.... Non vi turbate,
amica mia. Chi va alla guerra deve aspettarselo. Ma sì nell’uno che
nell’altro caso bramo che Fanny sia restituita ai miei. Nel piego che
vi lascio è una lettera pel mio notaio, la quale contiene la fede di
nascita della fanciulla, il certificato del mio matrimonio e il mio
testamento, in cui nomino erede Fanny della maggior parte della mia
sostanza. Maddalena, per quello che avete di più caro al mondo, non mi
negate ciò che imploro da voi. Ditemi che, finchè non sarete stretta da
più sacri doveri, o finchè non vi giunga la notizia della mia morte,
voi non priverete Fanny delle vostre cura pietose, e che quand’anche
accadesse uno dei due fatti pei quali dovreste spedire la lettera al
suo indirizzo, non vi scosterete dalla povera orfana finch’ella non sia
in altre mani fidate.

Com’ebbe conchiuso il suo dire, Gastone stette immobile a guardarmi
in atto di trepida aspettazione. Il battito delle sue tempia rendeva
testimonianza dell’ansietà del suo animo.

Non saprei esprimere ciò ch’io avessi provato durante questo racconto.
Perchè negarlo? Fu in principio una specie di disinganno, fu qualche
cosa di diverso da quello ch’io m’aspettavo; ma a poco a poco mi parve
come se il mio affetto per Gastone andasse via via sgombrandosi di
tutto ciò che non era casto e purissimo, e, invece della tempesta
presunta, sentii corrermi le fibre una mite e dolce emozione. E fu
appunto questa emozione così nuova e inattesa che mi tenne perplessa
un momento, quantunque io fossi già vinta prima ch’egli terminasse. Ma
fu una sospensione di pochi secondi, ed esclamai vivamente; porgendo la
mano a Gastone — Accetto.

Non dimenticherò mai com’egli si trasfigurasse a queste parole. Quando
un soffio improvviso spazza le nubi che velano il sole, l’effetto non
è più rapido e subitaneo. Io avevo dinnanzi a me un altr’uomo. La sua
fronte si era spianata, i suoi occhi erano inondati di lagrime, ma
traverso quelle lagrime sfavillava la gioia.

Mentre in una mano egli teneva stretta la mia, tolse con l’altra di
tasca un grosso piego, e me lo consegnò, dicendomi: — Ecco qui, o
Maddalena, la storia de’ miei ultimi anni. Uditemi, non ho che un
desiderio, e potete credermi, poichè è un momento solenne questo in cui
parlo, non ho che un desiderio, ed è quello di poter provarvi un giorno
quanto sia grande la mia riconoscenza.... Se la sorte mi concede di
venir io stesso a ridomandarvi il mio sacro deposito, voi lo saprete
allora, o buona, o soave Maddalena.... Oggi io non sono padrone del
domani, oggi non ho diritto nè di fare, nè di chieder promesse....

Era troppo. In quegli accenti v’era una dolcezza quale io non avevo
ancora, nonchè sentita, immaginata nel mondo. Era una speranza che
illuminava per me tutto l’avvenire.

— Oh Gastone! — sclamai con voce rotta dai singhiozzi. — Non parlate
così, non parlate così. Giurarvi fede sino alla tomba, oltre alla
tomba, esser vostra a malgrado della distanza, a malgrado del tempo,
sarebbe troppa felicità. Ma non è, non può essere che un sogno.... Ben
altri cuori palpiteranno per voi, ben altri occhi lagrimeranno durante
la vostra assenza.....

— Nessun cuore come il tuo, nessuna pupilla come la tua casta e amorosa
— egli proruppe, cingendomi delle sue braccia e baciandomi in fronte.

Fu un secondo, fu un minuto, fu un’ora? Non so. So che quel bacio
l’ho qui, che lo sento ancora fra le rughe della mia fronte, so che
nell’anima mi echeggia ancora la musica della sua voce.

                             . . . . . . .

La giornata piegava al suo termine. Era giunto il momento di
separarsi. Gastone partiva quella sera medesima. Egli mi diede l’esatta
indicazione della casa in cui albergava sua figlia; quindi, nel prender
commiato, mi chiese: — Non volete ch’io porti meco un ricordo vostro?

In uno dei vasi ch’io tenevo nel mio salotto, erano due bianche camelie
appena sbocciate. Ne svelsi una e gliela offersi.

Egli la baciò e la nascose nel petto. Disse poi: — Lasciate ch’io
spicchi l’altra — e com’ebbi assentito alla sua domanda: — Questa
tenetela per memoria mia; e così, in questo salotto medesimo, ci sia
dato mostrarci ancora le due camelie appassite, prima che la nostra
pianta nuovamente fiorisca.

Fece un moto rapido della persona, scosse il capo come a scacciarne
i tristi pensieri, e riacquistala tutta la marziale imponenza
dell’aspetto: — Addio, Maddalena — egli esclamò — io m’affido in voi, e
il cielo vi benedica.

La sciabola urtando sul pavimento mandò un suono stridulo, l’uscio si
richiuse, la cara visione scomparve. Volevo parlare, volevo corrergli
dietro, volevo dirgli un’altra volta che per meritarmi il suo amore
avrei data la vita, ma le mie forze erano stremate, e caddi sopra una
sedia. Quando mi risentii, vidi Giannina curvata sopra di me.

— Padroncina — ella disse — si sente male? 

— Oh buona Giannina! — proruppi gettandole le braccia al collo — Io
non credevo che si potesse essere a un tempo così felici e così miseri
com’io sono in questo momento. Egli è partito.... forse non lo vedrò
più.... ma mi ama, e mi ha confidato la cosa più sacra ch’egli abbia al
mondo.... sua figlia.

In quel punto mi si annunziò un servo di mia madre. 

— Sua Eccellenza la signora Lucietta — disse il nuovo venuto — mi manda
a chiederle s’ella avesse una camelia bianca da darle pel teatro di
questa sera.

Una camelia bianca! Ce n’era una, ma ell’era sul mio seno, custodita
ormai come una sacra reliquia, e le mie mani corsero al luogo ov’io
l’avevo nascosta, quasi per tema che si volesse rapirmela. E mi parve
che i suoi freddi petali ardessero in quel momento come il cuore di cui
sentivano i battiti.

                             . . . . . . .




XIII. 


Tutto il dopopranzo, fino all’ora della ritirata, le vie di Venezia
furono percorse da militari che, accompagnati dalle loro famiglie o
dagli amici, godevano di quegli ultimi momenti di libertà prima di
andare in quartiere e disporsi alla partenza. Ostentavano per lo più
una clamorosa allegria, nella quale il vino aveva grandissima parte,
e a vederne alcuni che davano il braccio alla fidanzata o all’amante,
li si sarebbe detti piuttosto alla vigilia delle nozze che a quella
d’un viaggio donde così pochi erano destinati a tornare. Per capire
di che si trattasse conveniva guardare attentamente le donne. Madri, o
spose, il loro aspetto era scemo d’ogni baldanza; non le inorgogliva,
come suole, il trovarsi a fianco d’un soldato in uniforme, non
ridevano ai lazzi del loro compagno, non sorridevano nemmeno, o era un
sorriso languido, fuggevole. Aveano scolpita sulla fronte un’ansietà
dolorosa, e gli occhi o erravano dietro chi sa quali larve, o si
piantavano in volto alla cara persona che oggi era sì presso, e di lì
a pochi giorni sarebbe stata così lontana, in mezzo a tanti pericoli.
Momenti solenni, nei quali la virtù visiva s’affina, s’addoppia, e le
immagini non si dipingono, si scolpiscono. Poi passano gli anni, i casi
succedono ai casi, cento figure diverse s’affacciano, s’avvicendano,
si confondono nella pupilla, ma quelle immagini restano senza perder
nulla della vivacità primitiva.... Di tratto in tratto gli occhi
fisi così si riempivano di lagrime, ma non volevano farlo parere,
e se erano sorpresi in quello stato, si abbassavano subitamente o
cercavano un altro oggetto su cui posarsi. E facevano mostra di essere
attratti forse da un bottone dell’uniforme non perfettamente lucido,
o dal collarino non perfettamente diritto, o della cintura un po’ di
traverso. Indi le mani, da buone alleate, venivano in aiuto e fregavano
quel bottone o rassettavano quel collarino e quella cintura. Più tardi
però, al momento di separarsi, cadevano i ritegni, cessava la falsa
vergogna, e fra lo scoccare dei baci e il mormorio dei suggerimenti
amorevoli e delle promesse colavano abbondanti le lagrime. Anche
i pochi che non avevano nè madri, nè sorelle, nè fidanzate che li
accompagnassero al quartiere, erano preoccupati, pensosi. — Beati voi!
— sclamavano le donnicciuole — che non lasciate nessuno. — Beati? Non
so davvero. È felicità il correre con la mente al paese natale, senza
rivedervi con gli occhi della fantasia un focolare domestico alla cui
vampa si scaldino i dolci parenti, un telaio sul quale lavori una cara
fanciulla?... Allorchè, cessato il rullo dei tamburi che battevano
a raccolta, le porte dei quartieri si richiusero per non aprirsi che
nel cuore della notte alle truppe in partenza, un’ombra di mestizia
profonda si stese sulla città. Era carnovale, ma quella sera la piazza
non echeggiò di canti, non brillò di fiaccole, nè i chiassi delle
maschere fecero rintronare le vôlte delle Procuratie.

Passai la notte agitatissima. Strane visioni di battaglie, di
ferimenti, di morti mi turbavano il sonno. Gastone era sempre nel fitto
della mischia con la chioma scomposta, con la spada insanguinata, con
la pupilla fiammeggiante. A un punto mi pareva ch’egli si voltasse
cercando qualche cosa dietro di sè. E allora io, con la picciola Fanny
in braccio, mi aprivo il varco tra quella massa confusa d’uomini,
di cavalli, di carri, e sollevando quanto più potessi la gentil
creaturina, la tenevo così finchè m’incontravo ne’ suoi occhi e vedevo
lampeggiare un sorriso di riconoscimento sulle sue labbra. Egli faceva
un cenno colla mano e spariva.... Ma, eccolo ricomparire più lungi,
tutto circonfuso da una nuvola di fumo.... le schiere s’addensano....
ogni cammino è ingombro.... non posso raggiungerlo. Sempre col mio
fardello sulle spalle salgo sopra un rialzo di terra. Le palle mi
fischiano rasente gli orecchi o scrosciano sugli alberi, il frastuono
è indescrivibile. Egli è là, ov’è maggiore il pericolo... Ahimè!
Impallidisce, vacilla, cade.... Quelli che gli sono presso o non se
ne avvedono o non se ne curano, ma ecco una figura dal volto bianco
come la cera, svelta, elegante, sottile, venuta non so d’onde, non
so come, piegarsi sopra di lui, sollevargli la testa, susurrargli
qualche parola. Quella figura io la ravviso; è un altro caduto in
battaglia, è mio fratello, è Carlo. Che si dicono? Parlano forse di me?
Mi cercano?... Nulla ormai può rattenermi.... Corro verso quel punto
gridando: _Gastone! Carlo!_ La mia voce stessa mi sveglia, e non resta
che la immagine angosciosa del sogno.

Sia ringraziato il cielo. Fa giorno. Vedrò Fanny, potrò cominciare
presso di lei il mio ufficio pietoso.

Per recarsi in gondola alla casa indicatami dal capitano era d’uopo
approdare alle _Fondamente nuove_. È uno fra i siti caratteristici
di Venezia. Un lungo molo interrotto da ponti e malamente selciato
costeggia la laguna nella sua parte più triste. Lo sguardo abbraccia
un ampio orizzonte, ma non ne ritrae che un’impressione di malinconia.
L’acqua, ch’è pur quella medesima che si spiana voluttuosa e tranquilla
nel bacino di San Marco, qui si corruga sovente per qualche buffo di
vento freddo, impetuoso. Quand’è cheta, ha certi riflessi singolari
come d’acqua stagnante e la sua varia profondità si rivela dalle
diverse tinte della superficie. Non bisogna fidarsene; ella ha le
sue sorprese fatali, e spesso vicino al luogo ove si discernono quasi
l’erbe ed i sassi del fondo, s’apre un abisso ove l’onda travolge nei
suoi vortici irresistibili il nuotatore imprudente che s’avventuri fra
le sue spire. Gruppi di _pali_ che fanno le veci di pietre miliari
e sorgono a determinate distanze segnano alle barche la via da
percorrere. A quei gruppi si legano talora i burchi venuti giù per i
fiumi con un piccolo carico, o di _fascine_ o di carbone. Bastimenti
non se ne veggono; sarebbero arenati. Il sole fugge le case costruite
sulle _Fondamente_ con la facciata a tramontana, e si riposa invece su
Murano, ma ahi! prima che su Murano, su San Cristoforo e San Michele,
isolette destinate ad uso di cimitero. Di lì, qualche pino con la bruna
testa sorpassa il livello della muraglia, e dondolandosi gravemente
accenna quasi alle miserie che copre. Le gondole scivolano taciturne
tragittando i morti all’estrema dimora, e insieme ad esse sono i
battelli che vanno a Murano, e i _toppi_, che, rivestito il _felze_ di
tela grossolana bianca o turchina, movono verso la meta più lontana
di Burano e Torcello. Ma Murano, ove i nostri vecchi avevano le loro
ville, e Gaspara Stampa veniva a disputare di lettere e di cavalleria
con messer Trifone Gabriello, è ormai diroccata e mezzo deserta. Le
restano, unica ricchezza, le fabbriche di _conterie_ dond’escono i
prodotti appariscenti che adorneranno la persona e la casa delle brune
principesse del Madagascar, del Capo di Buona Speranza e dell’India.
A Torcello la vetusta basilica non vede sotto l’ampia navata che
pochi cenciosi ortolani, e nessun console sale la gradinata, reliquia
dell’antico palazzo pretorio. Il ricevitore dei dazi è forse il più
cospicuo personaggio che si assida talora sulla _sedia d’Attila_.
Anche Burano un tempo era florida e ricca, adesso nei suoi tugurii
cadenti vegeta, stentando la vita, una popolazione di contrabbandieri
e di pescatori. Le giovinette bellissime, dalla chioma e dalla pupilla
nera, logorano gli occhi intrecciando i pizzi che serviranno poi a
fregiare il collo ed il seno delle bellezze cittadinesche, finchè la
più raffinata industria del Belgio e di Francia non faccia cadere
nel dimenticatojo la loro arte gentile. V’era appunto un gruppo di
queste _buranelle_ sedute sui gradini dell’approdo ove misi il piede
a terra insieme a Giannina il giorno successivo alla partenza del
visconte di Serges. Un bianco zendado assicurato intorno alla cintura
si arrovesciava loro sul capo inquadrando l’ovale regolare del viso su
cui le fatiche ed i patimenti avevano segnalo una traccia di vecchiaja
precoce. Una d’esse soltanto, nella freschezza delle carni e nella
grazia spigliata delle movenze, conservava tutto il fascino della sua
età. Poteva avere sedici o diciassett’anni. Teneva sulle ginocchia un
paniere entro il quale andava riordinando alcuni bellissimi merletti.
Appena mi vide si levò in piedi rispettosa e le sue compagne fecero
altrettanto. Indi mi si mise ai fianchi facendo suonare gli zoccoli col
passo breve e affrettato, e sollecitandomi con le curiose inflessioni
del suo dialetto, affinchè mi voltassi e dessi un’occhiata alla sua
mercanzia. — _Che el Signoore la benedissa ela e le soo creatuure_ —
mi disse, quando, per compiacerla, ebbi comperato da lei una piccola
bagattella.

C’internammo per una stradicciuola. Un bottaio stava fuori del suo
negozio ribattendo romorosamente i cerchi ad alcune botti. Di lì a
pochi passi s’allargava una specie di cortile in cui l’erba cresceva
rigogliosa fra pietra e pietra. Ivi dimorava la signora Federica..., la
vedova tedesca presso la quale Gastone aveva lasciato sua figlia.

La signora Federica ci aprì la porta ella stessa e si presentò sul
pianerottolo. Ella era di statura assai bassa, aveva in testa una
cuffia con nastri verdi, e indossava un vestito di lana nera su cui
spiccava un grembiale bianchissimo. La casa pareva pulita e piccina
come la sua persona. Nel farcene gli onori, la signora Federica
montava ogni momento o sopra una sedia o sopra un panchettino, ora per
rassettare un quadro che non le paresse perfettamente in linea, ora per
soffiar via qualche granellino di polvere che si fosse posato sopra un
mobile.

— Non si può mai fidarsi della gente di servizio — ella disse
introducendomi in un salotto, a un angolo del quale si trovava
un’uccelliera piena di canarini. E rivoltasi a loro che facevano uno
strepito indiavolato, agitò con piglio minaccioso il fazzoletto, e
gridò come farebbe un maestro di scuola agli alunni: — Tacete! tacete!
— Indi soggiunse ripigliando il discorso meco: — Il signor capitano
ci aveva avvertito che una signora verrebbe a veder la bambina, ma non
sapevamo l’ora. Se no, ci sarebbe stato più ordine.

E poichè io le dicevo che dal lato dell’ordine non c’era nulla da
desiderare: — Oh mi canzona — rispose — dovrebb’essere ben altra cosa.
A ogni modo, dacchè son rimasta vedova, non c’è tanto male. Ma con quei
benedetti uomini non c’era caso di evitar la confusione.

Posto così in rilievo un lato buono della vedovanza, si fermò gridando:
Maria! Maria!

— Eccomi! — saltò a dire una voce fresca e squillante, e l’uscio d’una
stanza contigua si aprì subitamente.

— Ah! È la signora — osservò la nuova venuta, arrossendo. 

— E la bimba? — chiesi. 

— Dorme — ella rispose — vuol vederla subito? 

A un mio cenno, ella m’introdusse pian pianino nella camera, mentre
Giannina rimase nel salotto con la signora Federica.

— Pianse quasi tutta la notte chiamando il suo papà — soggiunse la
ragazza, e intanto tirò i cordoni delle tendine per far entrare un po’
di luce.

— Povera piccina! E lo sa che è partito? — chiesi avvicinandomi alla
cuna.

In quella un cagnolino di lungo e folto pelo color caffè e latte si
levò con moto subitaneo da un suo giaciglio composto di stracci, e mi
venne incontro con fare poco amichevole e con gran volontà di guaire se
i gesti imperiosi di Maria non lo avessero trattenuto.

— Si figuri — rispose Maria. — Ha tre anni soli, ma è così
intelligente! Il capitano iersera venne a svegliarla, e se la tenne in
braccio per un’oretta. Le disse che non si sarebbero visti per qualche
giorno, ma ch’egli sarebbe tornato portandole di sì belle cose, e
ch’ella intanto fosse buona e accogliesse bene una signora che sarebbe
venuta a trovarla e facesse conto che la fosse la sua mamma. Non so
che cosa la bimba abbia capito; ma piangeva, e così piangeva lui, e non
potevo fare a meno di piangere anch’io....

Mentre Maria parlava a bassa voce, io m’ero chinata sulla cuna entro la
quale dormiva Fanny. Oh la gentile creatura! I capelli biondi, crespi,
finissimi, incorniciavano una testina mirabilmente proporzionata;
sotto il velo sottile delle palpebre rosee s’indovinava l’azzurro degli
occhi; le labbra socchiuse lasciavano veder due file di bianchissimi
denti: un braccio, che pareva fatto col torno, era steso, ignudo, sopra
la coltre; l’altro si ripiegava sotto il capo.

— Com’è bella! — non potei a meno di esclamare. 

— Altro che bella! — disse la signora Federica, che non aveva saputo
resistere al desiderio di prender parte alla conversazione ed era
entrata nella camera tirandosi dietro Giannina. — Dica addirittura ch’è
un amore.... Mah!... Avrei voluto anch’io avere una bimba così. Però,
dopo che mi sono sconciata una volta al tempo del primo marito, non
ebbi più figli. Adesso che son rimasta vedova per la seconda volta,
bisogna rinunciarvi. Un terzo marito non lo voglio.

E si capiva che non lo volesse; quello che non si sarebbe capito è che
altri avesse voluto lei.

Intanto il cagnolino, che, con un salto era balzato sopra una sedia a
guardia della cuna, dimenava la coda e mugolava sommessamente.

— E la madre l’avete conosciuta? — chiesi a Maria. 

— Non l’ho mica vista, io — ella rispose — mi dicono che somigliasse a
Fanny.

Era così bella! pensai fra me e me, e questo pensiero mi diede noia. 

— Il capitano — soggiunsi — amava molto la bimba? 

— Oh quanto! Veniva a vederla spessissimo e non c’era volta che non
avesse le tasche piene di chicchi e di ninnoli. E se la prendeva sulle
ginocchia, e la mangiava coi baci, parlandole per lo più in francese,
tantochè io non ne capivo sillaba. Tuttavia non mi sono mai potuta
persuadere d’una cosa, ed è ch’egli non volesse uscir nemmeno una volta
con la cara fanciulla che se ne sarebbe fatta una festa.

— Oh! gli uomini — interruppe la signora Federica — non rinunziano
alla loro libertà per tutto l’oro del mondo. Bisogna conoscerli gli
uomini — continuò la savia femmina; — ed io ch’ebbi due mariti, li
ho conosciuti. — Ciò detto, ella mi si fece vicino, e mi chiese il
permesso di togliermi dal vestito due o tre fili bianchi, operazione
ch’ella eseguì assai delicatamente tra le punte del pollice e
dell’indice.

— A momenti si sveglia — disse Maria. 

— Ma! — sclamò la signora Federica — anche lei, povera creatura,
comincia presto a patire. Dicono che sia una gran signora, ma intanto
non ha mamma, e al padre chi sa che malanni gli capitano con questa
brutta guerra. Spacciavano qualche anno fa che tutto era finito, che
tutti andavano d’accordo, e, posso giurarlo, non c’era che Gaetano,
il mio secondo marito, buon’anima, il quale ripeteva sempre: Vedrai,
Federica, che si tornano a pigliar per i capelli. Gaetano è morto, ma
la sua profezia si è avverata, ed egli, che ci teneva a indovinar le
cose, ne avrebbe gusto.... Oh guardi, guardi, la si sveglia davvero.

Infatti la bambina alzò alquanto il braccio destro e portò la mano
istintivamente sugli occhi; i suoi labbretti si aprirono a un lungo
sbadiglio, e le palpebre, sollevandosi a poco a poco, lasciarono
scorgere due belle pupille azzurre, che si fisavano con sorpresa sopra
di me.

— Voglio Maria — furono le sue prime parole dette in tuono piagnucoloso
e con una leggera inflessione francese.

Però i suoi pensieri presero subito un altro corso, e la sua voce
divenne ilare e gaia sclamando: — _Ah! Café-au-lait, tu est ici, petit
fripon._

_Café-au-lait_, così chiamato a cagione del suo colore, non era altro
che il cagnolino di nostra conoscenza, il quale, appena s’accorse che
Fanny era svegliata, saltò sul suo letticciuolo e si mise a leccarla
e a farle ogni sorta di vezzi. Indi la bestiuola si cacciò sotto le
coltri fra le risate della bimba, e vi si ravvoltolò dentro pazzamente
lasciando tutta scoperta la bella creaturina, che pareva un bocciuolo
di rosa.

— Su, su, Fanny — disse Maria prendendo in braccio la fanciulla ormai
riluttante e desiderosa piuttosto di giuocare col cagnolino che di
alzarsi. Allora _Café-au-lait_ si ricordò delle due persone estranee
che si trovavano nella camera, e ci abbaiò contro con tutta la forza
de’ suoi polmoni, veramente formidabili in un sì tenue corpicciuolo.

— Brutta bestia! — gridò la signora Federica. — Eh! se non fosse il
grande amore che ho per quel tesoretto lì — e accennava a Fanny — non
vorrei nemmeno per sogno che si tenessero cani in questa casa.

Giannina, che aveva poca confidenza coi cani, ed era in quel giorno di
pessimo umore, s’era ritirata in un canto, ma io, più ardita, m’ero
fatta presso il petulante animale, e non avevo tardato a domarlo con
dei pezzettini di zucchero candito ch’egli franse tra i denti con
inesprimibile soddisfazione.

E ciò valse a conciliarmi l’animo di Fanny meglio assai di tutte le
parlate, che, vestendola, lo aveva fatto Maria affine di persuaderla a
darmi un bacio.

Fanny aveva un gonnellino rosa. I suoi capelli, non ancora lunghi
abbastanza da essere raccolti in treccia, le ondulavano liberi sul
capo, ricadendole spesso con vago disordine sulla fronte e sugli occhi.
Rendevano immagine di quelle nuvolette d’oro che circondano il sole al
tramonto.

Nel veder _Café-au-lait_ che scherzava meco e mi porgeva amichevolmente
la zampa, ella si avvicinò e consentì a ricevere da me un bacio sulla
fronte e un confetto in bocca. Senonchè, quando Maria le replicò ch’io
ero la signora di cui il suo babbo le aveva parlato la sera innanzi, si
rifece scura e si mise a piangere e a chiamare: — Papà! papà!

— Sta zitta, Fanny — le diss’io prendendola in braccio e baciandola. —
Il papà tornerà presto.

— Fosse pur vero — bisbigliò sommessa la signora Federica, scrollando
il capo in tuono di sfiducia.

Ma la fanciulla non acchetavasi a verun patto, respingeva Maria,
rifiutava le carezze di _Café-au-lait_, che ne era grandemente
mortificato, e voleva a ogni costo che la si conducesse alla finestra
dicendo: — Il babbo viene di là.

— Benedetta creatura! — esclamò Maria. — È la solita fissazione.
Quantunque il capitano non venisse nè tutti i giorni, nè ad ora
determinata, ella non aveva mai pace s’io non sedevo a ogni momento a
questa finestra tenendo lei sulle ginocchia. E come sentiva da lungi il
suo passo! Fosse freddo o caldo, sole o pioggia, ella voleva spalancar
le invetriate e spingendosi fuori con la testa agitava le sue manine
e gridava: — Papà! papà! — mentre _Café-au-lait_ girando su e già pel
davanzale dimenava la coda e guaiva di contentezza. E adesso sta a
vedere che cosa accadrà.

— Le è entrata proprio in simpatia! — gridò la signora Federica,
congiungendo le palme in atto di lieta sorpresa. — Perchè anche i
bambini hanno le loro simpatie e antipatie come le persone adulte. Io,
per esempio, sono sicura di non essere nelle sue grazie.

E per averne una prova, si avanzò verso la bambina a braccia aperte.
Nè l’effetto fu contrario all’aspettazione, chè Fanny, vedendosi venir
addosso quella specie di molino a vento, strillò più forte che mai, e
si rannicchiò tutta.

— Lo vede? — disse la signora Federica. — Coi bimbi non ci ho mai
trovato il verso. Sarà forse per questo che non ne ho avuti.

Per quel giorno mi ristrinsi ad accattivarmi la benevolenza di Fanny e
del suo indivisibile _Café-au-lait_, e vi riuscii più presto che non
fosse da attendersi. L’intimità sarebbe venuta poi. Come pure avrei
poscia maturato meglio un’altra idea. Padrona dei fatti miei come io
m’ero, nulla mi vietava di prendere addirittura Fanny in casa mia.
Gastone non m’aveva chiesto tanto, è ben vero, ma che perciò? Non gli
avevo io promesso che la sua figliuola sarebbe stata come una figliuola
mia, ch’io l’avrei custodita come si custodisce un tesoro fino al
giorno in cui egli me l’avesse ridomandata, oppure (non volevo nemmeno
pensarvi) altri si fosse presentato a chiedermela in nome suo?




XIV. 


Questi fatti produssero una rivoluzione fra i miei conoscenti. E
siccome il pettegolezzo non era meno in fiore quarant’anni fa che non
sia a’ nostri tempi, le chiose che si facevano sui casi miei mi vennero
tosto all’orecchio.

Seppi, per esempio, che la signora Elena, fingendo difendermi,
osservò che non era possibile che vi fosse nulla di male, perchè io
ero tal donna da far passare tutte le tentazioni. Ben altra cosa
sarebbe stata se si fosse trattato di lei. C’era mancato poco che
Gastone non la compromettesse, ma ella non era _ragazza_ da lasciarsi
prendere all’amo. — Quanto all’idea che il capitano un dì o l’altro
la sposi — soggiungeva la signora Elena — via, le son baje da dar
da bevere ai gonzi! Che gli accomodi lasciar Maddalena a guardia
della sua figliuola, si capisce; la è savia, istruita, a modo suo
veh!.... insomma la non ha e non può avere fumi galanti.... sebbene in
quest’affare, s’io fossi maldicente.... basta, non ne discorriamo....
Ad ogni modo, per quell’ufficio lì la è anzi acconcia più di molte....
più di me per esempio.... Ma moglie al Visconte!.... Figuratevi.... Con
tante bellezze ch’egli avrebbe alla sua portata senz’uscire dalla sua
casta. Che cos’è questa Maddalena? Sua madre è nobile, ma suo padre,
suo nonno eran gentaccia.... Che se per caso egli volesse accomodarsi
a sposare una _borghese_, sarebbe proprio te, povera grulla, ch’egli
sceglierebbe. Ti sono amica, e agli amici bisogna dire la verità....
Ma credi che un uomo come il capitano (a me è antipatico, ma parlo
spassionatamente), un uomo che può piacere, che ha piaciuto, si
attaccherebbe a te che sembri un manico di scopa vestito? — Questi
ed altri erano i ragionamenti cortesi della signora Elena, la quale,
come si vede, nella foga del discorso finiva col credere di avermi per
interlocutrice.

Don Gaudenzio, mi assicuravano, faceva un altro genere di
considerazioni. — In che tempi viviamo? C’è una ragazza la quale pei
suoi motivi particolari, che possono anche esser buoni, vuol viver da
sola. C’è un sacerdote della parrocchia, un uomo d’età, già amico di
molte brave persone, che frequenta la casa, e, credo, è in grado di
dare un consiglio, di dire una parola. No signori. Si fa conto che quel
sacerdote non ci sia, non lo si interroga, non lo si consulta, e così,
alla cieca, si prendono impegni di quella fatta. Ma sono io forse un
bamboccio?

Il signor Filippino era il più inferocito, e dichiarò a Giannina
che avrebbe rallentato le sue visite. — _So tutto_ — egli disse, e
il mio decoro non mi consente di servir da _paracadute_ a nessuno.
Perchè mi chiamo Filippino son forse uomo da tenersi in niun conto?
— E poichè Giannina gli chiese che discorsi fossero questi, egli
rispose che la sua padrona un giorno si sarebbe pentita di aver badato
a un avventuriero invece che a lui. — Se è ricca, sono io forse uno
spiantato? Se è dotta, sono io forse un ignorante? Mio zio Lodovico mi
avrebbe preso nel suo studio se mi calcolasse uno scimunito?

Quanto allo zio Lodovico, egli pigliava le cose con calma. — Nessuno
ha potuto nulla su voi, figuratevi se vi posso io che non sono che
il vostro notaio. Filippino è un bravo giovine, ma ebbe torto a farsi
de’ castelli in aria, e io non l’ho mai secondato. Siamo giusti. Feci
mai un’allusione a questa faccenda ne’ miei discorsi con voi? Vi siete
presa una bella croce sulle spalle, e che il Signore ve la mandi buona.

Su mia madre, invece, le mie vicende avevano fatto un’impressione
piuttosto favorevole.

— E così — ella disse — è proprio vero che sei fidanzata col capitano?
Cioè, intendiamoci, se non ci son corsi impegni formali, ci furono
parole che valgono quanto gl’impegni. Ed egli ti ha lasciato in
custodia una sua figliuola. Chi se lo sarebbe immaginato? Il capitano
vedovo! Quel buontempone! E aveva sposato una femminetta! Basta.
Pare ch’egli sia realmente di buona famiglia, e non sarò io che porrò
ostacolo alla tua felicità. Del resto, tu sei libera e con quella tua
testolina sfido io a metterti bastoni fra le ruote....

A questo punto si levò di tasca un piccolo astuccio di pelle, e
aprendolo — Guarda — mi disse — che cosa ti sembra di questo pajo
d’orecchini di brillanti? Li ho fatti legare testè, e vorrei che in
questa occasione tu li accettassi dalla tua mamma...... In fin dei
conti, sebben ci vediamo sì poco, sebbene tu sia divisa da me, e forse
non mi stimi, sono pur la tua mamma e ti voglio bene.... Non rifiuterai
questo dono, non è vero?

In mezzo a tutte le peripezie che avevano turbato le nostre relazioni,
ella si era mantenuta meco gentile e affettuosa; pur non era nella
sua indole il pigliare un tuono patetico. Ella possedeva quella
qualità che nelle patrizie veneziane è comune e a cui il nostro
dialetto diede un appellativo intraducibile: _il cocolezzo_. Ora
il _cocolezzo_ è piuttosto la forma esterna dell’intenerimento che
l’intenerimento vero: e anzi le due cose si combinano di rado fra
loro. Mia madre era facilissima alla simpatia; si rallegrava delle
gioie, commiserava i dolori altrui. Ma le sue impressioni erano, quanto
subitanee, fuggevoli. Tanto al suo pensiero come al suo cuore ripugnava
l’immobilità.

Onde le sue parole e più ancora il modo in cui vennero dette mi
colpirono singolarmente.

— Rifiutare un vostro dono! — io le risposi — No certo. Ma non vi
parrebbe meglio non affrettarvi così? Voi lo vedete, mamma, oggi son
tutti sogni sull’aria.... Chi sa quante vicende debbono compiersi
ancora!.... Chi sa che un bel giorno tutto non si sciolga e svanisca
come una bolla di sapone.... Accettare oggi mi parrebbe un provocare
la fortuna. Custodite il vostro presente.... me lo darete allora,
quand’egli sarà ritornato....

— Ma, no — ella riprese con insistenza mettendomi in mano a forza
l’astuccio — prima d’allora chi sa che cosa può accadere, io sono una
cattiva custode.... Tieni a ogni modo questa roba presso di te.... non
sarà forse l’ultima....

— Ma che cos’avete, mamma, io non vi capisco.... 

— È vero.... Non so nemmen io quel che mi dica. Ma che vuoi?.... Mi
angustia il pensiero che tu andrai lontana lontana, e ch’io non avrò
più questa casa in cui venir qualche volta....

Che linguaggio insolito era codesto? 

— Dio buono — soggiunsi — noi fantastichiamo intorno ad un avvenire
remoto. A ogni modo, quella società che vi fu sì cara or è divenuta
uggiosa? La vostra casa, la casa che fu anche mia, non vi offre
consolazioni e dolcezze? E poi Clara non uscirà presto di convento? Non
la mariterete qui, a modo vostro?

La nube di tristezza che velava il volto di mia madre si fece più scura. 

— Uscir di convento! — ella disse a mezza voce e quasi fra sè: — Ma è
poi certo che n’esca?

— Come? — chiesi con accento affannoso, e sentii una stretta al cuore
pensando che la fanciulla la quale mi aveva destato prima un affetto
gagliardo, poscia una ripulsione invariabile, potesse essere inferma
senza ch’io lo sapessi — Clara è forse malata?

— No, no, calmati, Maddalena, ella è sanissima, ma è un pezzo che mi si
ripete su tutti i tuoni ch’ella sta egregiamente dov’è, e che sarebbe
un onore per noi se la si decidesse a pronunciare i voti... Parrebbe
ch’ella non ne fosse aliena.... Bada — soggiunse vedendo che a questa
notizia io m’accendevo in volto — bada che per ora non c’è nulla
affatto, ch’ella è semplice educanda, e ha tempo ancora quasi un paio
d’anni per prendere una risoluzione.... Nessuno presume di violentar la
sua libertà....

— Oh mamma — proruppi con infinita amarezza — ma non avete pensato che
cosa direbbe mio padre,.... nostro padre.... d’una simile idea? Egli
che abboniva i conventi, che li chiamava sepolture di vivi, se sapesse
che si medita di chiudervi per sempre una che porta il suo nome!
Perdonate, madre mia, è una profanazione codesta, è un delitto....

— Dio Santo — ella esclamò — Ma se Clara lo desiderasse veramente?
Potrei io far violenza alle sue inclinazioni? Ho fatto forse violenza
alle tue?

— Ma che dite mai? Non è possibile che una giovinetta nell’aprile della
vita, bella, perchè avete detto voi che la è bella....

— Oh bellissima — interruppe mia madre con palese compiacenza. 

— Non è possibile ch’ella sia disposta a rinunciare al mondo, o che,
almeno, si renda conto di quel che si faccia. Dite piuttosto che v’è
qualche cosa che voi mi tacete, qualche cosa che forse voi stessa
ignorate. Si ordisce una cabala contro Clara, e voi non aprite ancora
gli occhi. Oh povera mamma! Ve ne avvedrete troppo tardi che Maddalena
aveva ragione....

— Ah! tu torni agli antichi sospetti, torni a dar corpo alle ombre. 

— Alle ombre! — replicai vivamente — Il cuore, che non isbaglia, mi
dice che non le sono ombre, ma dolorose realtà. Si vuol farvi complice
di un intrigo nefando, si vuol colpirvi in ciò che si doveva rispettare
in voi, sopra ogni altra cosa.... Coraggio, mamma, sono parole aspre
le mie, ma valgono meglio delle sdolcinature degl’impostori. La vostra
energia, ch’è sopita da tanto tempo, si svegli per amore di vostra
figlia, salvate lei, salvate il vostro decoro.

— Vergine Santa! Sei sempre la stessa. Sempre pronta a pigliar fuoco
come un fiammifero. Che cosa supponi? Che cosa vuoi ch’io faccia?

— Che cosa voglio che facciate? Ve lo dirò subito, e capirete che cosa
suppongo. Dovete mettere alle strette _quell’uomo_, quel cattivo genio
della nostra famiglia....

— Maddalena, tu dimentichi che parli di mio marito.... 

— Vostro marito.... lo so, pur troppo.... Dovete dirgli ch’è ora di
farla finita coi sutterfugi, che non vi appagherete più di adulazioni
servili, che volete sapere un po’ come stiano i vostri affari, e quanto
vi manchi alla vostra totale rovina, e perchè si prepari il sacrificio
di vostra figlia....

— Noi in rovina! — ella rispose maravigliata come già aveva risposto
altra volta quando s’era trattato l’affare delle biblioteche. — Ma sei
pazza?

— E allora — io incalzai — come spiegate le vostre parole di poco fa? 

— Davvero che staresti bene avvolta in un manto d’inquisitore. Che
possano esservi momentanei imbarazzi non c’è nulla di strano.... I
possidenti mancano spesso di moneta spicciola.... E poi mio marito
ha tanti crediti... deve aver tanto danaro anche dal Governo..... e
adesso, con la guerra, è naturale che tutti siano restii a pagare....
Ma quanto all’andarcene in rovina.... via, finchè c’è Venanzio che
amministra le cose mie, non lo crederei nemmeno se lo vedessi.

Più di questo non c’era modo di levarle di bocca. Molto ella ignorava
senza dubbio, ma appariva chiaro ch’ella taceva anche parte di quello
che le era noto. In principio aveva obbedito alla sua natura schietta,
spontanea; poi, s’era accorta d’essere andata tropp’oltre, s’era messa
in guardia verso sè medesima, e, contro il suo costume, dissimulava il
proprio pensiero. Il triste uomo che l’aveva resa dimentica de’ suoi
doveri esercitava un segreto fascino su di lei; pur facendo mostra di
secondarla in ogni capriccio, e di esserle servo docile ed ossequioso,
egli era riuscito a padroneggiarla completamente, e nulla v’era di più
sincero dell’amore e della stima di mia madre per esso.

Decisi di rivolgermi al mio notaio per avere informazioni maggiori.
Egli era imbottito di umani rispetti, ma chi avesse un po’ d’arte
finiva col farlo parlare. — Chi può saper nulla? — era la sua prima
risposta. Nello stesso tempo componeva le labbra ad un suo particolar
risolino, tanto per far capire ch’egli sapeva moltissimo. Allora
bisognava stringergli i panni addosso, lusingare la sua vanità, dirgli
che tutti portavano alle stelle la sua perizia nel trattare gli affari,
che non c’era quanto lui per conoscere a menadito il dare e l’avere
delle famiglie veneziane, e così di seguito.

Nel momento della compera delle famose biblioteche i responsi del
signor Lodovico erano stati assai sibillini. — Chi può saper nulla?
— egli mi aveva detto secondo il solito. Poi aveva soggiunto: — Quel
signor Venanzio, cara mia, è un uomo singolare. Ha rovinato tre o
quattro fortune di grandi famiglie, ma quanto a lui è sempre riuscito a
camparla bene.... È ingegnoso, non c’è dubbio, e trova modo di spillar
sangue dal muro. Si è potuto ingerire nelle forniture del palazzo
reale, e lì deve aver guadagnato una bella moneta.... Anzi dicono (ma
non sarà vero) che nel fare gli acquisti comperasse tutto in quantità
doppia per mettere a nuovo anche il suo appartamento. Il denaro usciva
naturalmente dalle casse dello Stato. Brava gente, non è vero, piccina?
— E qui si fregava le mani con compiacenza, e poi, alzandosi in punta
dei piedi, mi pizzicava la guancia. — Del resto, non tutte le ciambelle
riescon col buco, e qualche speculazione dev’essergli andata male.
Poi spendono troppo, spendono troppo, spendono troppo. È un vizio che
vostra madre ha sempre avuto anche lei....

Ora poi il signor Lodovico era stato più laconico, ma più esplicito. —
Chi può saper nulla? si vedono in giro certe carte. Basta. Per un paio
d’anni potranno ancora campar da signori, ma poscia?... Se la signorina
Clara si risolvesse?...

— A che cosa? 

— Via, a prendere il velo, lasciando metà della sua sostanza
al convento e metà alla famiglia.... Voci che corrono.... Forse
chiacchiere degli oziosi e null’altro.... Del resto, voi mi fate
commettere una indiscrezione. E perchè? Come se per la signorina Clara
aveste una gran tenerezza....

Era dunque questo il piano del signor Venanzio! A questo miravano le
tronche parole di mia madre, le sue allusioni alla vocazione di Clara!
A questo si doveva giungere dopo tanti intrighi e tanto bassezze! Ma
in fin dei conti, perchè maravigliarmene, perchè dolermene? La fortuna
s’era incaricata di vendicare mio padre, mio fratello, mio zio. È vero,
la mia genitrice era ferita sul vivo, ma poteva ella dirsi innocente?
Dopo aver riscaldato una serpe nel seno, non era naturale ch’ella ne
sentisse i morsi? Quest’uomo che l’aveva affascinata, resa obliosa
dei più sacri doveri, oggi la puniva egli stesso della sua confidenza
nella persona della sua figliuola. Era giusto. E Clara? Dal giorno
in cui, sospettosa del vero, la riguardai come una intrusa all’ombra
del mio nome e del mio tetto, non mi parve ella rea d’esser nata e di
aver attossicato nascendo la vita delle persone che mi furon più care?
Ebbene, se la sua cattiva stella la traeva a perdizione, se _colui_ al
quale spettava l’ufficio di proteggerla cospirava egli stesso a’ suoi
danni, ero io che dovevo porgerle una mano soccorritrice? Io che dovevo
turbar l’opera della giustizia divina?... Ma era veramente giustizia?
Questo flagello che risparmiava il maggior colpevole poteva esso esser
guidato dalla volontà della Provvidenza?... Indi io arrossivo di me,
de’ miei primi pensieri, e mi vinceva una pietà infinita di mia madre
che, sconsigliata, correva verso l’abisso, di Clara che, inconsapevole,
diventava vittima d’una bassa cupidigia, e senz’avvedersene era tratta
al sacrificio della sua gioventù e del suo cuore. Mi era lecito
di lasciarla cadere senza una parola, senza offrirle una tavola di
salvamento, senza farle capire che in un angolo di Venezia v’era pure
una creatura che si ricordava di averla amata bambina, di aver vigilato
i suoi sonni, e che ancora, per quanto volesse schermirsene, era
stretta verso di lei da un vincolo sacro?... Dato questo indirizzo alla
mente, i dubbi s’aggiungevano ai dubbi, i rimorsi ai rimorsi. Era stato
coraggio, era stata virtù il lasciar la casa paterna, e lo sfuggire la
lotta? Era stata prova d’animo equo e temperato la mia ripulsione per
Clara, il non aver voluto vederla dacchè ella era entrata in convento?
E dire ch’eran corsi da allora più di quattr’anni, e ch’ell’abitava
nella mia stessa città! Come accade, mi venne una fretta subitanea,
eccessiva, di riparare al lungo oblio, di porla sull’avviso, e dopo
aver atteso quattr’anni, mi pareva che anche le ore fossero secoli. E
messo in seconda linea per un momento il pensiero di Fanny, di Gastone,
delle vicende che, nel volger di poche settimane, avevano rinnovellato
i miei destini, deliberai di vedere senz’altri indugi questa povera
Clara.




XV. 


Ebbene, l’ho vista. Un giorno di visita, a un’ora nella quale ero
certa che non mi sarei imbattuta in mia madre, mi recai all’antico
convento delle Agostiniane a San Giuseppe di Castello, dove s’era
ridotto fino dal 1801 un manipolo di suore della Visitazione fuggite
di Francia. Era la prima volta ch’io entravo in un chiostro, e non
saprei significare a parole l’impressione provata nel salire i tre
gradini e nel battere alla picciola porta che mette a quel monastero.
Mi pareva che dovesse schiudermisi un mondo nuovo. La _torriera_ che
venne ad aprirmi era veneziana; corta, grossa, baffuta, con occhietti
scintillanti e guancie rubiconde, come persona a cui non sono ignoti
i piaceri della cantina. Guidata da lei, attraversai il vestibolo, poi
alcune stanze terrene alquanto buie, e fui introdotta nel parlatorio.
Lo splendido sole che m’aveva accompagnata lungo la via, pareva non
aver modo di far sapere lì dentro che c’era, tanto mi sembravano scuri
que’ luoghi e tanto pesante l’afa che vi si respirava. E sì che m’era
noto esservi nel convento un ampio giardino e più cortili, ma le poche
finestre del pianterreno non prospettavano certo su nulla di allegro.
In questa clausura l’aria, la luce, il sole sono considerati come
veleni, da tenersi sotto una rigida disciplina e da somministrarsi
soltanto a centellini appunto come s’adopera coi veleni, quando il
medico li prescrive. Serve a parlatorio comune una lunga fila di
stanze che corrispondono ad altrettante stanze interne accessibili
soltanto agli inquilini del chiostro e che comunicano con esse mercè
grate di ferro. Nello spazio di muro che sovrasta ciascuna di queste
grate è, in lettere cubitali, un’iscrizione francese contenente una
sentenza di San Francesco di Sales. Ampi seggioloni foderati di cuoio
stanno davanti alle inferriate, e sono destinati alle visite, le
quali non sanno se parlino coi prigionieri o siano prigioniere esse
medesime. È uno stringimento di cuore, quantunque sia certo che fra
gli ordini monastici questo delle Salesiane non sia de’ più rigidi ed
eccessivi. Mi ricordo che, entrata appena, vidi dietro ad una dello
prime grate una suora ancor giovane, e alla cui fisonomia il vestito
nero e il bavero bianco, che ne involgeva la testa e si fermava in
linea orizzontale sul petto, dava un singolare risalto. Senonchè il
suo viso scomparve dietro un denso velo ch’ella s’acconciò in fretta
quando un’altra _torriera_ venne ad annunziarle che un uomo, forse il
padre o il fratello, domandava di lei. All’ora in cui chiesi di Clara,
le visite erano ancora poche; gli ampi seggioloni erano quasi tutti
vuoti. Fui pregata d’attendere un minuto, e, non so perchè, mi parve un
secolo. Ero inquieta, nervosa. Che accoglienza mi avrebbe fatto Clara?
Dopo quattr’anni ch’io non la vedevo, ch’io non le avevo inviato, nè
un saluto, nè un ricordo, non avrebb’ella potuto voltarmi a dirittura
le spalle e rispingere ogni mio avvertimento, ogni mio consiglio?....
Ma zitto..... Sento aprirsi un uscio nella stanza di là della grata, è
Clara; dietro di lei c’è una suora.... ahimè una guardiana, una spia.
Come farò a parlare liberamente? Clara è vestita di nero, non ha il
bavero bianco intorno alla testa e sul petto, non è tosata, ha raccolti
in treccie i capelli lunghi, fini, copiosi. Come s’è fatta grande,
e come sarebbe bella se le foggie goffe del convento non togliessero
snellezza alla sua persona. Ha quattordici anni compiuti; è ormai una
ragazza.

— Siete voi, Maddalena! — diss’ella, riconoscendomi subito — che novità! 

— Lo so, è una novità — risposi — Avrai detto male di me. Ma a
proposito, torna a darmi del tu.

— Ah! del _tu_ — ella soggiunse un po’ imbarazzata — e dunque
vivete.... vivi sola ora.

— Sì, sì, te l’avrà detto la mamma — replicai in fretta — Ma narrami
piuttosto di te. Come ti trovi? Quando pensi d’uscirne?

La suora, ch’era stata un po’ indietro, si avvicinò verso la grata
aggiustandosi la croce d’argento che le pendeva dal collo.

— _Ne pourriez-vous pas parler français?_ — diss’ella rivoltasi a
Clara. — _Je ne comprends pas encore un mot de votre italien._

— _Ce n’est pas possible, sœur Brigitte_ — rispose speditamente mia
sorella guardandomi in modo che significava: — Non dir sciocchezze e
lascia fare a me — _ce n’est pas possible, car ma sœur ne sait pas le
français. Mais je vous traduirai tout ce que nous disons._

— _Eh! bien.... alors_ — concluse suor Brigida, come per mettersi
in pace colla propria coscienza. Sembrava però ch’ella non fosse
pienamente soddisfatta, perchè aggiunse a mezza voce — _C’est dommage
pourtant_. — E si guardò attorno cercando cogli occhi se per avventura
potesse mettere altri al suo posto. Ma non c’era caso. Una suora che
passò in quel momento era ai fianchi d’un’altra educanda, una bella
brunetta, chiamata a una grata poco discosta.

— E adesso parla liberamente — disse Clara — ma prima d’entrare in
discorsi serii, narrami un po’ com’è finito il carnevale. Son due
settimane che non viene la mamma, e quest’anno poi si sono fitti
in capo di non distrarmi con certe descrizioni, con certi racconti.
Sicchè, quand’anche vien lei, che una volta era un piacere a sentirla,
adesso c’è il babbo....

— Il signor Venanzio? 

— Sicuro. Vuoi che non sappia ch’egli ha sposato la mamma! Il babbo,
dicevo, le tura la bocca, e si parla invece di digiuni, di vigilie, di
cerimonie, di prediche, ch’è una cosa da morire....

— Ma, dunque, vogliono davvero che tu vada monaca? 

— _Qu’est ce que vous dites donc, mesdemoiselles? Allons, Claire,
traduisez-moi._

— _On parle du carneval_ — rispose Clara senza scomporsi. E le
raffazzonò una descrizione bislacca delle nostre feste e delle nostre
mascherate. Questo ella chiamava _tradurre_ i nostri colloqui.

— _Que c’est drôle le carnaval de Venise?_ — sclamò suor Brigida. —
_Que ce doit être beau à voir.... de loin! Continuez continuez.... Ces
masques donc?...._

Capii che il chiostro non esercitava sull’animo di Clara nè una
speciale attrattiva, nè una speciale ripulsione. Gli affetti non
s’erano ancora destati in tutta la loro vivacità nel suo cuore. Anzi
mi pareva che la clausura tendesse a crescere in lei quell’amore di
sè di cui ella dava segni anche da bimba. In fin dei conti, lì dentro
non ci si stava male. Anche all’andare alla messa ogni momento vi
si abituava.... Solo ci sarebbe voluto un po’ più di libertà, una
frequenza un po’ maggiore di visite, qualche festina di tratto in
tratto.... Del resto, almeno non v’erano seccature, e checchè avvenisse
al di fuori, entro quelle mura c’era quiete perpetua. — E non è poco —
ella concludeva — con questo scompiglio che c’è nel mondo. Per miracolo
c’è la guerra anche adesso....

Io mi affaccendavo a dimostrarle che appunto quella indifferenza per
le cose esterne, quel languore dell’anima è la peggior disgrazia della
clausura, e che chi vi si affida, o si pente più tardi o finisce col
diventare una mummia. E perchè, intanto, anche dietro la grata vicina
erano comparse un’educanda e una suora, abbassai notevolmente la voce.

— _De quoi parlez-vous donc, maintenant?_ — chiese suor Brigida. 

— _Oh mon Dieu, sœur Brigitte, de petits riens. Elle me donne de
nouvelles d’une vieille servante de la maison, voilà tout._

— _Et pourquoi parle-t’elle si bas?_ 

— _Êtes vous curieuse! C’est qu’elle se fatigue vite la voix. Elle est
faible._

— _Pauvre demoiselle_ — sclamò suor Brigida con accento di simpatia.
— _Seriez-vous poitrinaire comme moi? Et quel est le régime que vous
suivez? Ah j’oubliais, vous ne comprenez pas le français. Demandez-le
lui, Claire_.

E mentre Clara le spacciava non so che frottole, suor Brigida passò
attraverso la grata una mano lunga e sottile, tenendo aperta una
scatoletta di giuggiole. — _Prenez-en, prenez-en, cela fait du bien._

Quando fummo sul punto d’accommiatarci, Clara mi disse: — Non si avrà
mica sempre la fortuna di poter parlare come si è parlato oggi. Tutte
le altre suore intendono a maraviglia l’italiano. Perciò quando tu
abbia da dirmi qualche cosa, porta teco una o due ciambelle, e mettivi
dentro un biglietto. Facciamo tutte così.

— Ma questo sistema di bugie non ti par vergognoso? Non è la miglior
conferma delle mie parole?

— Che! — rispos’ella — son peccatucci veniali. 

Oh beata innocenza dei chiostri! 

Suor Brigida, facendo un profondo inchino, e dicendo: — _Allons,
Claire_ — si allontanò per la prima. Nello stesso momento si mossero
anche dalla grata vicina, e l’altra educanda venne con un saltino
presso a Clara, le pose sulla spalla la mano sinistra, e agitando
l’indice della destra con un piglio fra lo scherzevole e il minaccioso:
— Bada — le disse — se la settimana ventura, quando ci sia mio cugino,
tu non lasci che suor Brigida venga _a far la guardia_ a me, la ti va
male. — E, rivoltasi dalla mia parte, soggiunse in tuono di leggiera
canzonatura: — _Ah! mademoiselle ne comprend pas le français._

Indi le due amiche si dileguarono. Allorchè io uscii, il parlatorio era
pieno di gente. Babbi e mamme, fratelli e sorelle, congiunti vicini e
lontani, conoscenti d’ogni genere si affollavano innanzi alle grate.
Pareva d’essere in un alveare. Vidi alcune gentildonne a cui io non
dovevo essere ignota, perchè al mio passaggio si voltarono, e udii
bisbigliare il mio nome.

Nel richiudere dietro a me la porticina del convento, mi sentii rinata.
Un’aria fresca e schietta mi soffiava sul viso, il cielo sereno mi si
stendeva sul capo, e il sole, non impedito più dai vetri appannati, o
dalle persiane, inondava la bella _Via Eugenia_, che allora appunto
si stava compiendo. Il quartiere popoloso brulicava di gente, ma si
sarebbe potuto scommettere che in tutta quella strada non si dicevano
tante bugie quante se ne andavano dicendo nel parlatorio delle
Salesiane. Nulla era più alieno dalla mia indole dell’artifizio e del
sotterfugio, e pensando al mio colloquio con Clara io arrossivo per mia
sorella e per me. È ben vero ch’io non avrei potuto altrimenti dire a
Clara l’animo mio, ma ciò non mi rendeva meno penosa l’idea d’esser
stata stromento d’una piccola frode. Quello poi che mi aveva fatto
un’impressione più sgradevole si era la disinvoltura con cui Clara
conduceva il suo piccolo intrigo. Non era uno sforzo ch’ella facesse;
era un’abitudine, di cui ella non comprendeva nemmeno come altri
potesse maravigliarsi. Senza dubbio, tutte le sue compagne si trovavano
nella condizione medesima, e ciò attenuava forse in un certo senso la
sua colpa; ma che sposa, che madre sarebb’ella riuscita portando nella
sua famiglia un naturale abborrimento della sincerità? Ebbene, io avevo
compiuto il mio dovere, l’avevo, nel corso del nostro dialogo, messa
sull’avviso, le avevo detto in qual modo ella potesse farmi giungere le
sue notizie se mai per avventura le fosse occorsa l’opera mia. A che
continuare adesso le mie visite? A che mostrare a Clara una tenerezza
ch’io non avevo, e ch’ella nemmeno si sognava di chiedermi? V’erano ben
altri obblighi ch’io non dovevo dimenticare per cagion sua, obblighi
nei quali io avevo ormai riposto ogni mia dolcezza ed ogni speranza.

Oh! s’egli tornasse, e io potessi rendergliela florida e vispa, e
vedessi brillar lagrime di consolazione sul suo ciglio paterno,
e, senza nulla chiedere, senza ricordargli nessuna dello parole
sfuggitegli nel nostro ultimo abboccamento, lo udissi dirmi ancora —
Maddalena, ti ringrazio e ti amo — quale felicità sarebbe stata uguale
alla mia, che lunga serie di prove non mi sarebbe parsa agevole e
lieve!

Eravamo già innanzi nel marzo, l’esercito d’Italia si trovava in
Baviera, con la persuasione di dover volgere i passi verso le frontiere
russe e di essere alla vigilia di una guerra grossa e terribile, ma
senza che vi fosse per anco nulla di positivo. Le ostilità non erano
state dichiarate, gli ambasciatori non s’erano mossi e i negoziati
diplomatici continuavano. — Vedete che tutto si risolve in nulla —
dicevano gli ottimisti. — Hanno paura di mettersi in guerra con noi —
aggiungevano altri che s’erano identificati con Napoleone e la _grande
armata_. Non mancavano finalmente coloro i quali deploravano che non si
rompessero gl’indugi e che non si facesse quello che s’era fatto altre
volte, sgominando i nemici in un paio di settimane.

Gastone scriveva della immensità dei preparativi, del passaggio
continuo di truppe, di generali, di principi e della solennità
misteriosa con cui si andava disponendosi a un’impresa che sarebbe
riuscita degna della Francia. In mezzo a quel frastuono d’armi, il
furore della gloria, malattia dell’epoca, andava impadronendosi a poco
a poco di lui, e la trepidanza con cui egli aveva abbandonato Venezia
non traspariva più dalla sua lettera. Nell’aprile lo si promosse
maggiore, proprio nei giorni in cui il suo corpo d’esercito si metteva
in marcia verso l’Oder. Finalmente, nello scorcio di quel mese, la
guerra non fu più dubbia. Si seppe che lo Czar di Russia era partito da
Pietroburgo pel campo; Napoleone, dicevano i giornali, si sarebbe mosso
anch’egli fra poco da Parigi. E gli stessi giornali affermavano che se
l’Imperatore era costretto a una nuova campagna (la quale sarebbe stata
anche l’ultima), la cosa doveva attribuirsi alla tracotanza dei Russi.
In poco d’ora ci saremmo sbarazzati anche di loro, e nulla più avrebbe
turbato la beatitudine di una pace perpetua. Questi i sogni, questi
i presagi onde si pascevano gli spiriti in quell’epoca d’accecamento
funesto. Non mancavano però i profeti di sventura. Chi aveva viaggiato
l’Europa assicurava che si aveva sotto i piedi un Vulcano, che i
rancori, che il desiderio della vendetta covavano tremendi sotto le
apparenze dell’ossequio e della devozione; ma erano voci isolate
cui soverchiava il coro degli apologisti. Gastone in marcia verso
la Vistola era amareggiato da una sola cosa; egli confrontava con
l’accoglimento presente quello ricevuto dalle popolazioni tedesche
nel 1806 e 1807. Allora eravamo nemici — egli scriveva — adesso siamo
alleati. Ma allora i giovani avevano fede in noi. Malgrado l’onta della
disfatta, essi ci venivano intorno con piglio amichevole, salutavano in
noi i banditori delle nuove idee, non avevamo di pienamente avversi che
i principi, l’aristocrazia e gli eserciti. Adesso è tutto l’opposto.
Principi, aristocrazia, esercito sono al nostro fianco, è il popolo che
non può soffrirci....

Nondimeno queste ombre non turbavano la confidenza serena di Gastone
nel trionfo. Di mano in mano che si avvicinava il pericolo, si
dissipavano i suoi timori, i suoi dubbi. Vinceremo — egli scriveva — e
non vi sarà stata in verun tempo impresa pari alla nostra. — Intanto
i fogli avevano raccontato la partenza dell’Imperatore da Parigi il
9 maggio, il suo arrivo a Dresda con l’Imperatrice, i ricevimenti, le
feste, l’accorrere di sovrani a rendergli omaggio; a baciare un lembo
del suo vestito, a mendicare una sua parola, uno sguardo, un sorriso.
L’eco di quelle cerimonie giungeva fino al campo, e Gastone ne sentiva
lusingato il suo orgoglio di francese e di soldato della grande armata.
— Tutti s’inchinano alla Francia, tutti piegano il capo dinanzi alla
rigeneratrice del mondo. — .... Non era così che parlava mio fratello
anni addietro, quando egli vedeva Napoleone mutare il ruvido sajo di
capitano nella fastosa porpora del manto imperiale. Non era questa la
rigenerazione del mondo ch’egli invocava.

Avanti! avanti su questo terreno che brucia! Presto anche le lettere di
Gastone muteranno tenore.... E poi?...




XVI. 


Eravamo nell’estate di quel memorabile anno 1812. Fanny passava meco
la maggior parte del giorno. La sua presenza era come un raggio
di sole. Co’ suoi crespi capelli d’oro, co’ suoi occhi azzurri e
profondi, con la personcina snella e aggraziata, con la sua voce tutta
musicale dolcezza, ella riempiva la mia casa, e, più della mia casa,
il mio cuore. Nessuna tra le fanciulle ond’io avevo confortato la
mia solitudine aveva saputo destare in me affetti cari e soavi come
questa fanciulla. Ella possedeva quella precocità d’intelligenza che
sogliono avere i bambini nati in condizioni straordinarie, e che si
risolve in domande singolari, o in più singolari silenzi, ove la loro
picciola mente sembra occupata in uno sforzo superiore all’età per
trovare la chiave di qualche enigma. Chi ero io per lei? Simile alle
altre bimbe che venivano presso di me e che guardavano questa nuova
arrivata, questa contessina, come la chiamavano, con un’ammirazione
non scevra d’invidia, Fanny mi dava il titolo di zia, ma le altre
bimbe erano spesso accompagnate dalle loro madri, ed ella domandava
di tratto in tratto — _Ov’è la mia mamma?_ — Talora si arrestava
subitamente in mezzo a’ suoi giuochi, lasciava cadere il cerchio o
la palla, e accostandomisi tutta umile e mortificata, mi fissava in
volto i suoi begli occhi e diceva un’unica parola: _Papà_. Il suo
indivisibile _Café-au-lait_ mi rivolgeva anch’esso in questi casi
uno sguardo indagatore e mugolava sommessamente. A tre anni e mezzo,
Fanny non poteva avere un’idea chiara di ciò che fosse la posta,
ma ella mi aveva visto così inquieta, così ansiosa al giungere di
qualche lettera, che se si bussava alla porta, ella smetteva di
saltare e di correre e porgeva l’orecchio per sentire chi fosse; poi
se realmente era il fattorino e mi consegnava un piego suggellato,
non c’era nè trastullo, nè compagnia che la tenesse dall’affrettarsi
verso di me e accovacciarmisi ai piedi e posar la testina su’ miei
ginocchi, talora ripetendo, a foggia d’inchiesta, quella sua parola
_papà_, talora nemmeno aprendo bocca, ma standosene zitta e raccolta.
E allorchè prendendola in braccio io le dicevo: — Il babbo manda
tanti baci alla sua Fanny — la sua fisonomia s’illuminava, ed ella
faceva un segno a _Café-au-lait_, il quale m’era addosso di un balzo,
e leccava a vicenda la sua padroncina e me, per manifestar poi la
sua ilarità in modo clamoroso col saltare su tutti i mobili. Però a
mano a mano che la grande armata procedeva sul suo cammino, quelle
lettere lungamente attese, aperte con mano tremante, mi gettavano un
invincibile turbamento nell’anima; gl’infausti presagi scacciavano le
belle speranze, una tristezza, invano combattuta, s’impadroniva di me,
e i miei occhi s’innondavano di lagrime. Allora ero certa d’incontrare
gli occhi della povera Fanny, umidi anch’essi ed inquieti, e volevo
sorridere, ma non mi riusciva, e rompevo invece in un pianto dirotto.
Ella mi gettava le braccia al collo e piangeva ella pure. Verso la
fine di luglio mi giunse un foglio di Gastone che portava la data del
30 giugno, ed era scritto da un villaggio indecifrabile. Ci siamo, —
egli mi diceva. — Il nemico non viene verso di noi, onde tocca a noi
di andarlo a cercare. Dove? Non si sa. È un mondo incognito, immenso,
dove avremo per guida la nostra buona stella e il genio di Napoleone.
Il passaggio del Niemen fu cominciato ier l’altro e finito oggi. Un
terribile uragano che scoppiò ieri mise un po’ di disordine nelle
nostro file. Il grosso dell’esercito aveva varcato il fiume il 24, e
dev’esser stato uno spettacolo imponente. Pur che volete che vi dica?
Questo silenzio che c’è d’intorno a noi mi sgomenta, questa vastità
di terreni senz’anima viva mi produce un senso di stanchezza e di
tedio, questa marcia non interrotta da battaglie mi fa l’effetto di un
funerale. Il nostro esercito così gaio per solito sembra dividere in
parte le mie impressioni. Oh Maddalena, quando rivedrò la mia Fanny,
quando rivedrò voi? — Mentre cammino per queste strade aride, sabbiose,
penso che la felicità sarebbe costì e ch’io me ne dilungo a ogni
passo....

Quel giorno Fanny senza pronunziare una parola s’era arrampicata dietro
la mia seggiola, e guardava la lettera ch’io tenevo aperta dinanzi a
me, come s’ella avesse potuto decifrarne i caratteri. _Café-au-lait_
mi aveva posato una zampa sulla spalla e pareva che volesse stimolarmi
a dir qualche cosa.... Ma non ci fu verso che mi uscisse una parola di
bocca. Baciai la bambina che mi guardava, e per distrarla mi misi io
stessa a giuocare con lei. Ella stette un momento in forse, e cominciò
a giuocare di malavoglia, ma poi riprese la sua ilarità consueta.
Il cagnolino, che regolava il suo umore su quello della bimba, dopo
aver sulle prime dato a divedere che la soverchia allegria non gli
pareva cosa dicevole, si levò di dosso gli scrupoli e con innumerevoli
capriuole richiamò a sè l’attenzione di Fanny, de’ cui trastulli egli
era il fidato compagno. Io lasciai che Maria stesse a guardia della
bambina e mi ritrassi nella mia camera. Non ne potevo più. Una cura
assidua, profonda mi logorava. Una voce intima mi ripeteva: _Non
tornerà_. E Fanny? Quale sarà il suo destino? In che mani sarà ella
consegnata? Che voci d’amore conforteranno la sua infanzia? Sia ch’io
la vedessi melanconica, sia che mi ferisse l’orecchio il suono delle
sue allegre risale, non sapevo ormai guardarla senza commozione. Mesta,
io pativo del suo soffrire presente, gaia, mi straziava l’animo il
pensiero ch’ella, povera creatura ingenua e nuova alla vita, non aveva
idea di ciò che forse l’avvenire le preparava. Oh sarebbe stato pur
meglio che Gastone, partendo, l’avesse lasciata a me senza vincolo
alcuno, all’infuori di quello di restituirgliela s’egli fosse tornato!

I messaggi del campo si facevano rari. Pur di tratto in tratto
giungevano. In agosto ebbi una lettera del 25 luglio. — Cominciano i
combattimenti — scriveva Gastone. — Il 23, il primo corpo ha dato e
vinto una battaglia sulla Mischwoska contro l’esercito del principe
Bagration, di gran lunga più numeroso. Noi non abbiamo avuto finora
che scaramuccie di nessun conto. Ieri, nel pomeriggio, comparve tra
noi l’Imperatore. Fu accolto con entusiasmo, ma è cupo, concentrato,
e non par più quello di Austerlitz. Annunziato dallo scalpitar dei
cavalli e da un gran nembo di polvere, scomparve ugualmente fra un
nembo di polvere. Quando lo rivedremo? Chi sa? Tutto è misterioso in
questa guerra.... Noi siamo assetati di pugne. La marcia è faticosa, i
villaggi che s’incontrano solo a grandi distanze sono abbandonati dagli
abitanti prima del nostro arrivo, e non vi si trovano provvigioni.
L’ululato dei cani nelle fattorie deserte, il mormorio solenne delle
foreste d’abeti empiono l’anima di lugubri presagi. I soldati,
sopratutto i giovani, patiscono senza misura. Il caldo e la fame
decimano le nostre file, che il fuoco ha lasciato finora pressochè
intatte. Vi è specialmente una gran moría nei cavalli, e le strade
sono disseminate dei loro corpi che appestano l’aria. Il bel baio che
comperai in Germania quando fui nominato maggiore è morto anche lui.
Dovetti acconciarmi con una vecchia rozza che non so quanto durerà....
Ah! ecco il cannone! Sia ringraziato il cielo.... Baciatemi Fanny. A
voi non dico altro se non che custodisco sempre sul mio petto la vostra
camelia. Addio.

Ho forse bisogno di dire quale fosse lo stato dell’anima mia? Ormai
io mi maravigliavo che altro avesse potuto occuparmi; tutti i miei
pensieri erano conversi nell’uomo che si allontanava da me ogni
giorno più, e nel vago angioletto che mi stava accanto. Clara, gli
affari del signor Venanzio, l’avvenire di mia madre non avevano virtù
di richiamare la mia attenzione; il mio antico crocchio s’era quasi
sciolto, le mie piccole alunne non trovavano in me l’usate premure.

— L’hai presa con troppo calore — diceva mia madre le poche volte in
cui ci vedevamo — E se poi nasce una disgrazia, che cosa vuoi farci?

La signora Elena s’era accomiatata in tutte le regole. — È uno scandalo
— ella diceva — Nemmeno se fosse sua moglie sarebbe tanto agitata. E
poi quella bambina che c’è sempre per i piedi e che nessuno sa bene che
roba sia, e donde venuta.... E finalmente quella insopportabile bestia,
quel _Café-au-lait_ che ha portato in giro per tutta la casa il mio
cappellino!

Anche il signor Filippino aveva smesso affatto le sue visite. Venivan
soltanto a lunghi intervalli il signor Lodovico e Don Gaudenzio. Ma Don
Gaudenzio, non trovando più modo di discorrere di Gaspare Gozzi, era
un pesce fuor d’acqua, e il notaio si limitava a scrollare il capo e a
mormorare: — Brutti affari! brutti affari!

La mia consolatrice, la mia confidente era la buona Giannina. Il suo
affanno, poveretta, lo aveva anche lei, ma lo nascondeva per non
accrescere il mio. — Vedrà che torneranno, torneranno tutti e due
quelli che aspettiamo, il suo, perchè il Signore non vorrà commettere
questa ingiustizia di aggiungere un altro colpo ai tanti che hanno
martoriata la sua gioventù; il mio perchè gli è un buono da nulla e i
buoni da nulla hanno sempre fortuna.... Paolo non mi scrive, non sa
scrivere.... e seppur sapesse, son certa che non si prenderebbe una
briga simile.... vuole tutti i suoi comodi, lui, ma il cuore mi dice
ch’è vivo. Oh ne son sicura! La settimana scorsa, mi pare d’averglielo
detto, ebbi le sue notizie col mezzo della fruttaiuola che ha un figlio
nello stesso reggimento, ma quello lì è un bravo giovane, è stato a
scuola, e scriveva a sua madre che Paolo era nella sua compagnia e
stava benissimo.... Ma che cosa le discorro di me? Quello che preme è
il signor maggiore.... E vedrà che non accadranno disgrazie, e che ci
sarà un’ora di felicità anche per lei....

Passavano le settimane, passavano i mesi. Una cupa inquietudine era
diffusa per la città. V’erano tanti che avevano al campo i figli, i
fratelli, i mariti, e le cose andavano sì in lungo. Le notizie dei
giornali erano sempre color di rosa. I nostri si avanzavano intrepidi,
l’Imperatore godeva perfetta salute, i Russi fuggivano. Ma della
pace non si discorreva mai. Poi i cannoni della piroga tuonarono a
festa. S’era vinta una gran battaglia, una battaglia straordinaria,
in confronto alla quale Marengo, Austerlitz, Friedland erano una
bagatella. Indi giubilo immenso nella massa della popolazione, ansietà
infinita in quelli che avevano i loro cari nell’esercito. Dopo la gran
vittoria verrà la pace, ma, Dio santo, non si può saper chi siano i
morti, chi siano i feriti? Come giungono tardi lo lettere!

Ah! finalmente. È un dopo pranzo di settembre avanzato. Siamo in
altana. La piccola Fanny sostenuta da Maria spicca i grappoli che si
vanno maturando sulla vite, _Café-au-lait_ spicca salti bizzarri fino
a prender fra i denti la falda del vestito della sua piccola amica.
Giannina ed io sediamo in un angolo meste, pensose, ora discorrendo
della battaglia, ora cercando di dare al dialogo un altro indirizzo,
senza che ci riesca. Anche la confidenza di Giannina è scossa. Corrono
strane voci fra il popolo. Si dice che interi reggimenti siano stati
distrutti, nessuna tra le conoscenti di Giannina ha notizia de’ suoi.
Anzi vengono da lei a chiederle se sa nulla, se Paolo le ha fatto
saper nulla. — Ma, benedette creature — ella risponde — non ve l’ho
già detto che Paolo non iscrive mai. — Ed ecco _Café-au-lait_ con le
orecchie tese piantarsi sul primo gradino della scaletta di legno che
dall’altana scende all’ultimo piano della casa e agitar la coda con
moto convulso. È una lettera che porta lo scritto di Gastone.....
Signore! Che tu sii ringraziato. Sono quattro pagine vergate in
calligrafia minutissima. Hanno la data del 9, due giorni dopo la
terribile battaglia della Moskowa, la cui descrizione mi fa drizzare i
capelli. Gastone era stato al fuoco tutta la giornata, e aveva visto
cadergli a fianco i suoi capi, i suoi più fidi compagni d’arme. Era
stato promosso colonnello, ma non era lieto nè dell’avanzamento, nè
della vittoria. — Per quanto io fossi avvezzo allo spettacolo della
morte — erano le sue parole — non mi bastò l’animo di percorrere il
campo di Borodino il dì seguente alla battaglia. Il suolo era coperto
di feriti e d’uccisi. Ogni acclamazione era soffocata dai gemiti che
si alzavano da tutte le parti. Le bolgie infernali che il vostro Dante
descrive non devono aver presentalo un uguale spettacolo di desolazione
e di patimenti.

Quanti amici miei che voi pure avrete inteso nominare, quanti che
vostra madre ha conosciuto, ornamenti delle veglie veneziane, quanti
hanno chiuso il 7 la vita nel fiore degli anni! Quante mani che io
avevo stretto il mattino erano irrigidite la sera! Oh il mio grado
acquistato a questo prezzo è ben caro! — E qui seguiva una lunga
tavola necrologica formata dei nomi dei più brillanti ufficiali che
attorniavano le nostre gentildonne. — Abbiamo vinto — proseguiva
Gastone — e di qui a pochi giorni saremo a Mosca. Ma poi? Avremo
forse la pace? Alcuni lo dicono, ma io ne dubito. Ci sta dinanzi
un popolo che ci abborre d’un odio selvaggio, che getta nel fiume
le sue provvigioni per non lasciarci pane, che arde le sue case per
non lasciarci tetto. Quell’odio s’alimenta d’orgoglio nei capi, di
superstizione nel volgo, che ci crede venuti a insidiar la sua fede,
a devastare le sue chiese, a oltraggiare i suoi Santi. Se aveste
visto, Maddalena, la vigilia della battaglia, sul far della sera una
lunga fila di ceri lentamente percorrer le colline ov’era accampato
l’esercito russo e apparire e dileguarsi a vicenda secondo che le
macchie d’alberi erano più o meno fitte, se aveste inteso levarsi
solenni salmodie religiose in mezzo a quella luce fantastica, vi
sareste sentita voi pure misteriosamente commossa. Era la cosidetta
Madonna miracolosa di Smolensko che i preti greci portavano in
processione lungo i bivacchi. Mi tornarono a mente le ingenue
cerimonie vedute da fanciullo nella mia credente Bretagna quando mia
madre cercava d’infervorarmi della sua pietà.... Questo popolo sarà
ignorante, io dissi a me stesso, ma combatterà fino all’ultimo come
hanno combattuto i Vandesi. — La lettera si chiudeva con alcune parole
d’affetto per Fanny e per me; indi v’era un poscritto. — Ebbi occasione
di veder dopo la battaglia quel giovane (mi sembra abbia nome Paolo)
che è fidanzato _de votre gouvernante_ (Gastone dava questo titolo
a Giannina). Egli non ricevette nemmeno una graffiatura. Quantunque
ritenga ch’egli avrà già scritto alla sua amante, stimo opportuno di
darvi questa notizia nel caso che la sua lettera fosse andata smarrita.

Nell’estremo della miseria ci vuol così poco a render felici! Il
messaggio di Gastone era lugubre e tale da destar più terrori che
speranze; nondimeno Gastone era vivo e l’anima mia si riposava in
questo pensiero. Checchè egli ne dicesse, la guerra doveva aver
raggiunto il suo culmine; era impossibile che dopo una carnificina
sì spaventosa non si sentisse da ambe le parti il bisogno di venire
agli accordi. A ogni modo un pericolo simile non sarebbe tornato, e
s’egli era sfuggito ai rischi più gravi, o perchè non isfuggirebbe
ai minori? E Giannina, la mia buona Giannina com’era lieta! Nel suo
forzato sorriso dei giorni scorsi non v’era stata mai gioia sì vera
come nelle lagrime che le sgorgavano copiose giù per le guancia. Ella
mi confessò che da quindici notti non chiudeva occhio, che la fiducia
ch’ella mostrava era tutta ostentata, che pur troppo ella temeva che
Paolo fosse morto o ferito, e non c’era caso che le venisse fatto di
avvezzarsi a questa idea. Aveva torto, ma lo amava, s’era abituata ad
amarlo. E adesso, a saperlo vivo, ella si sentiva rinata, e mi chiedeva
scusa se da qualche tempo ell’era stata meno assidua nel suo servizio.
Vedrei adesso se le sarebbe ritornata la lena.... E così dicendo ella
baciava Fanny, Maria e anche _Café-au-lait_, col quale non soleva aver
troppa simpatia, e saltava per l’altana come una bambina. Angelica
creatura! Io l’avevo trovata sempre uguale, sempre piena di zelo e
d’affetto, ed ella s’incolpava di negligenza e di distrazione!

Fanny che aveva smesso di spiccare i grappoli d’uva, venne pian pianino
a posarmi le mani sulle ginocchia, e col suo bel visetto rivolto
all’insù, mi mormorò quella sua solita parola: _Papà_. — Oh sì, dolce
amorino mio, il tuo babbo tornerà presto, e ti porterà tante belle
cose.... Eh sta ferma, bestiuola — gridai poscia rivolta a _Café-au
lait_ che m’era balzato in grembo e leccava la bocca della sua
padroncina. — Via, vieni qua — soggiunsi tosto — oggi devi far festa
anche tu — e, alzatami da sedere, tolsi dal vassoio su cui avevano
portato il caffè una palla di zucchero, ond’egli era assai ghiotto, e
la slanciai per aria. Il cagnolino prese la mira, spalancò la bocca,
spiccò un salto, e, raccolta la palla fra i denti e la lingua, ricadde
al suolo con la schiena indietro e fece mille bizzarre capriuole prima
di ripigliare l’equilibrio. Fanny si smascellava dalle risa, e noi
con lei...... Poveri illusi! Avevamo tanto bisogno di sperare che un
fuggevole barlume ci produceva l’effetto del sole in pieno meriggio!




XVII. 


Ahimè! Non era, no, il sole in pieno meriggio quello che aveva
balenato un istante fra le nostre tenebre, era l’ultimo chiarore del
crepuscolo che si diffondeva nel cielo innanzi che la notte vi avesse
incontrastato dominio. La notizia sinistra dell’incendio di Mosca,
prima sussurrata sommessamente nei crocchi, poi ingigantita dalla
voce pubblica e attenuata invano dai fogli ufficiali, ebbe per me una
tremenda conferma da una lettera di Gastone che me ne dipingeva gli
orrori a tinte vivissime. Per tre giorni, 16, 17 e 18 settembre, le
fiamme avevano divorato la superba metropoli in cui la _grande armata_
era entrata sul cader del 14. Per tre giorni le truppe affaticandosi
invano a sterminare uno sciame d’incendiari che correvano la città
come Eumenidi forsennate, avevano dovuto cercarsi un varco attraverso
quella bolgia infernale mentre le muraglie scrosciavano e le stridule
vampe con sottilissimi guizzi investivano le cupole e i minareti, e
mille e mille uccelli selvatici sbucando dai loro nidi invasi dal fuoco
si libravano sul firmamento mettendo spaventosi ululati. Una pioggia
dirotta aveva sola potuto estinguere l’ampia fornace, e l’esercito era
in parte ritornato ne’ suoi quartieri. Ma era sopraggiunto un guaio
peggiore degli altri. I vincoli della disciplina erano infranti; i
soldati si sguinzagliavano al saccheggio della capitale deserta. Ciò
che non s’era visto fino allora in un esercito francese, si vedeva in
quel tempo; la voce dei capi non aveva più autorità; tutti comandavano,
nessuno obbediva. — Mentre vi scrivo — diceva Gastone — odo a poca
distanza un fuoco di moschetteria. Si fucilano due sergenti, rei
d’insubordinazione. Erano fra i migliori dell’esercito, fra i più
valorosi. Uno d’essi era stato meco in Ispagna. Lo vidi questa mattina
— Colonnello — egli sclamò — non avrei mai supposto di morire così....
Ma credetelo, non è colpa mia, è colpa di questa terra maledetta......
Basta, bisogna morire da uomini...... Sento il rullo dei tamburi. È la
compagnia che sfila davanti ai cadaveri....

Un luogo silenzio seguì a questa lettera, nè occorre ch’io narri quale
fosse la mia ansietà. Intanto non c’era diceria per quanto strana
che non si spargesse in paese. Chi rammentava che i Francesi erano in
ritirata, chi soggiungeva che tutto l’esercito era sul punto di essere
fatto prigioniero e che lo stesso Imperatore era già stato preso dai
Cosacchi. Non si menzionavano battaglie perdute, ma si preconizzavano
i disastri venturi, era come l’aria impregnata della vicina procella.
Tuttavia gl’increduli erano ancora moltissimi; bastava rammentare i
successi di un esercito ritenuto invincibile per dubitare di questo
cambiamento subitaneo della fortuna. Le notizie ufficiali erano scarse
e non ispiravano più fiducia; le notizie private non davano una giusta
idea dello stato delle cose. Ognuno si occupava (ed erano ben pochi
quelli che scrivevano) del suo reggimento, della sua compagnia, di sè
stesso. Poichè era noto ormai a tutti ch’io ero io corrispondenza con
un colonnello, madri, sorelle, amanti si affollavano alla mia porta.
Era uno strazio. Che cosa sapevo io, povera donna, io che, dopo Mosca,
ignoravo perfino se Gastone fosse vivo? Nondimeno si voleva vedere
l’ultima lettera ch’io ne avevo ricevuta, leggervi la descrizione
dell’incendio, indovinar fra le righe quello che non era scritto....
Poi c’erano lagrime, e singhiozzi, e imprecazioni a stento frenate
contro chi cagionava tanta rovina. Il comandante di piazza mi fece dire
che tenessi per me le mie lettere; e mi guardassi bene dallo spargere
_notizie allarmanti_. Vana cautela! La costernazione s’era impadronita
degli animi. Solo l’annunzio della pace avrebbe potuto calmarla. E il
cannone, banditore dei grand’avvenimenti, taceva.

Don Gaudenzio, venuto a visitarmi, scrollava il capo, e diceva: — Che
nessuno ci senta, figliuola mia, ma i regni fatti senza il timor di Dio
hanno le fondamenta d’argilla.... È la prigionia del pontefice Pio VII
a Savona ch’è la vera causa di tutte queste disgrazie.

Mia madre, secondo il solito, piena di contraddizioni, manteneva le
sue abitudini di vita galante, alternandole con una sequela di pratiche
religiose. La sera ella si acconciava per la conversazione, la mattina,
con alloggiamento raccolto e vestita a bruno, andava alla messa o al
confessionale: — _C’è qualche cosa per aria_ — ella mi disse una volta
— bisogna badare all’anima. Pensaci anche tu, Maddalena, che, per tua
disgrazia, fosti educata con le idee francesi. — Poi, vedendo ch’io ero
preoccupata ben d’altro: — Ah — proruppe — tu pensi al colonnello....
Il colonnello!... Non so avvezzarmi a chiamarlo così. L’ho sempre
conosciuto per capitano — Può dire ch’è andato avanti d’un tratto....
Eppure pagherei a vederlo nel suo nuovo uniforme.... Deve fare una
magnifica figura.... Ma voglia il cielo che possiamo vederlo....
Povera Maddalena!... Hai aspettato tanto.... non volesti mai abbadare
alla tua mamma, che ti avrebbe maritata da un pezzo e con fior di
partiti.... e adesso sei in queste angoscie. Un militare.... ai tempi
che corrono..... pur troppo bisogna esser preparati a tutto.... — E poi
mi assaliva d’inchieste sulla bambina. — Anche quella Fanny, sarà un
tesoretto, non lo nego, ma non affezionarleti troppo.... quando poi ti
tocchi staccartene..

— Oh non me ne parlate, non me ne parlate, mamma — io sclamavo
invariabilmente quando veniva in campo questo discorso. E sentivo
infatti che di tutti i dolori che la sorte mi preparata questo era il
più terribile, il più spaventoso. Perdere il solo uomo che mi avesse
parlato d’amore, il solo uomo che io avessi amato, soffocare tutti quei
desiderii, tutte quelle speranze che sono il retaggio d’ogni cuore
di donna, era già un sacrifizio quale Iddio non dovrebbe chiedere
a una sua creatura; ma perdere questa fanciulla, fare d’un colpo
la infelicità mia e quella di lei, perchè un’intima voce mi diceva
ch’ella sarebbe stata infelice.... oh era peggio, mille volte peggio!
E mi rimproveravo aspramente di non aver detto a Gastone durante il
nostro ultimo colloquio ch’egli mi permettesse di far sempre le veci
di madre alla sua figliuola, o almeno di non aver avuto il coraggio
di scriverglielo dopo che egli era partito. Ma per iscriverglielo
conveniva pur accennare alla possibilità della sua morte, nè le mie
forze bastavano a tanto.

Una sua lettera pervenutami in novembre m’indusse finalmente a romper
gl’indugi,.... ma ero io ancora in tempo? Nel percorrere quel triste
messaggio mi pareva che un ferro arroventato me ne scolpisse ad una
ad una le parole nel cuore. Era scritto alla fine d’ottobre, dopo la
battaglia terribile di Malojaroslawetz, dopo aver riveduto il campo
di Borodino seminato di cinquantamila cadaveri insepolti, durante la
ritirata spaventosa che doveva acquistare una sì nefasta celebrità
nella storia. — Addio, mia buona Maddalena — egli scriveva — addio,
mia piccola Fanny. La speranza di rivedervi, che sostenne il mio
coraggio, che mitigò le mie sofferenze, è oggi svanita. Questa terra
ingoia gli uomini. Più ancora che per le palle nemiche, più ancora che
per la lancia cosacca, qui si muore di stanchezza, di freddo, di fame.
Noi siamo decimati da nemici invisibili e non ci resta da far altro
che incrociar le braccia ed attendere il colpo. Addio, Maddalena; se
entro due mesi dal momento io cui vi giunga questa mia lettera, voi
non avrete novella di me, spedite pure a Nantes il documento che vi
ho lasciato, e dite a Fanny ch’ella non ha più padre. Addio, angelo.
Possa il bene che mi avete fatto ricadere a mille doppi su voi, e
consentirvi una vita tranquilla e serena. Che la mia memoria non sia
per voi cagione d’amarezza. Ch’ella non turbi un’ora sola della vostra
felicità. Ma nel vostro crocchio domestico, quando, ormai trascorsa
la giovinezza, sederete presso il vostro sposo, in mezzo ai vostri
figliuoli, e, nell’abbandono dei cari colloqui, ricorrerete col
pensiero il passato, rammentatelo qualche volta (chè potete rammentarlo
senza rossore e senza pericolo) il nome di quest’uomo che vi affidò il
suo più dolce tesoro, fatemi un posto presso di voi, vicino al vostro
focolare, e se tutto non finisce con la tomba, il mio spirito, si
rallegrerà per virtù vostra d’una gioia ineffabile.

Fanny, che ormai io avevo presa meco, era in quel momento nel vicino
salotto con Maria, il suo cagnolino e altre due o tre bimbe. Giuocavano
a gatta cieca, e io sentivo le loro allegre risate. La non s’era
accorta che mi fosse giunta una lettera; se no me la sarei vista
certo ronzare d’intorno.... Di fuori faceva freddo, pioveva un’acqua
agghiacciata che picchiava sui vetri della finestra. Ma in casa mia
c’era un raggio di sole, e quel sole era lei...

Corsi alla mia scrivania e vergai questa lettera: — Gastone! Il vostro
ultimo foglio mi strazia l’anima. Per carità, non disperate affatto
della Provvidenza, lasciate ch’io confidi che non dovrò adempiere al
lugubre incarico che mi deste. Ah non sapete, oltre a tutto, ciò che
vorrebbe dire per me l’abbandonar Fanny, per Fanny lo staccarsi dalle
mie braccia? Oh Gastone, io non voglio nemmeno supporre che questa mia
non vi trovi ancora sano. Ebbene, io vi supplico di una cosa. Datemi
facoltà, _checchè avvenga_, di tener meco Fanny. Non vi preoccupate
del mio avvenire; questo affetto riempirà la mia vita. Accordatemi il
permesso, se occorre, di distrugger le carte che mi avete lasciato pel
vostro notaio. Fanny vivrà ignorata dalla vostra famiglia, ma le mie
ricchezze le basteranno senz’aggiungervi le vostre, ed ella troverà in
me una madre che la cingerà delle più tenere cure. Ho il presentimento,
perdonatemi, ho il presentimento che nel vostro castello paterno
ella non sarebbe felice.... Con le idee aristocratiche di vostra
madre, questa fanciulla nata da un matrimonio clandestino, piombata,
per così dire, d’improvviso nella famiglia, chi sa come sarebbe
accolta?.... Rispondetemi subito.... Se sapeste, io vi scrivo con la
mano convulsa, con gli occhi appannati, con un’emozione di cui non
conobbi l’uguale.... Oh se questo pensiero può confortarvi, s’esso può
darvi forza a durare i patimenti del cammino, se a voi, blandito dalle
più superbe bellezze, non viene a tedio la meschina cui la natura non
largì venustà di persona ma solo potenza d’affetto, sappiatelo ancora
una volta, o Gastone, io vi amo. Vi amo per voi, vi amo per la dolce
creatura che mi affidaste. Tornate, e Fanny sarà la _nostra_ figliuola.
Che se il Signore non vuol concedervi di rivedere i vostri cari, ella
sarà figlia _mia_.

Suggellata in fretta questa lettera, volli portarla io stessa alla
posta. Uscii studiando il passo come il giungere quindici minuti prima
all’officio postale abbreviasse l’immensa distanza che mi separava da
Gastone.

L’impiegato a cui consegnai il foglio, quando ne vide la soprascritta
in cui non era indicata la città ma soltanto il nome del corpo
d’esercito e il numero del reggimento comandato da Gastone, non potè
trattenersi dal borbottare qualche cosa fra i denti e dal dirmi poi:
— Badi, signora, io prendo anche questa lettera come ne ho preso
parecchie altre pel campo, ma non so farmi mallevadore che arrivi....
— E soggiunse mentre scriveva qualche cosa sulla coperta: — Brutte
notizie! Brutte notizie!

— Ma c’è qualche cosa di recente? di ultimo? — chiesi, articolando a
stento le parole per la soverchia commozione.

— Brutte notizie! Brutte notizie! — replicò l’altro. — Pare che vi sia
un nugolo di nemici, proprio come le cavallette d’Egitto.... Mah!... —
E qui si tacque per paura di compromettersi.

Ritornai a casa col cuore spezzato. Periva in me l’ultima speranza. 

                             . . . . . . .

Ormai nemmeno i giornali avevano più coraggio di mentire, tacevano. 

Se migliaia e migliaia di cuori non avessero palpitato per quei
valorosi che sei mesi prima avevano percorso pieni di baldanza
l’Europa, ed ora lottavano contro l’avverso destino, se un fremito
sordo non avesse agitato tutte le popolazioni, stanche ormai di
pagar sì largo tributo di sangue, si sarebbe potuto credere che tutto
fosse finito. Non una lettera giungeva dal campo; silenzio profondo.
Napoleone e la _grande armata_ parevano come un vascello sommerso
in mezzo all’Oceano; l’onda vi passa sopra e cela allo sguardo ogni
traccia della voragine che si aprì ad inghiottirlo. Il domani era
involto in un mistero profondo. Scomparso l’esercito che aveva fatto
tremare l’Europa, scomparso l’uomo a’ cui piedi s’erano inchinati i
re della terra, che sarebbe avvenuto? Anche l’esultanza dei nemici era
mista di perplessità e di sgomento. Quando crolla la quercia secolare
che pur contendeva i raggi del sole a un largo tratto di campagna, ogni
sguardo la cerca e si sorprende di non vederla più. Quelli stessi che
la reputavano dannosa alla vegetazione delle piante minori sono in su
le prime piuttosto maravigliati che lieti della sua caduta.

Così allorchè, sullo scorcio di dicembre, venne pubblicato un
bollettino dell’Imperatore e si seppe poi l’arrivo di lui a Parigi,
il primo sentimento non fu di sdegno verso l’ambizioso che immolava
tante vittime alla sua cupidigia e sapeva sottrarsi alla morte, ma fu
di sollievo. Il signore del mondo è tornato, egli penserà a sventar
la procella.... Indi a poco però sorse un grido da tutte le parti....
— E gli altri? E gli altri? — Ma degli altri non ancora un messaggio,
una parola. Si sapeva soltanto che quelli che restavano erano in lotta
cogli uomini, con la fame, col freddo....

Il termine, passato il quale io avrei dovuto scrivere a Nantes per
obbedire agli ordini di Gastone, era già mezzo trascorso. Ogni mattina
io mi svegliavo con la speranza di ricevere una lettera, ogni sera
posavo la testa sull’origliere con l’anima più sfiduciata. Non cercavo
più fra le coltri il sonno, ma il riposo. Però le coltri stesse mi
riuscivano insopportabile peso; talora, nel cuor della notte, io
balzavo dal letto, e recandomi tacitamente nella stanza contigua ove
Fanny dormiva con la sua Maria, e col cagnolino raggomitolato ai piedi,
restavo qualche minuto immobile a contemplarla. Una pace così dolce
e serena era diffusa nella sua fisonomia, un sorriso così innocente
scherzava sulle sue labbra, che io pendevo sulla sua cuna quasi
attendendo che da lei mi venisse un raggio di quella pace, di quella
fede. Stolta lusinga! Io non potevo scacciare da me il pensiero che fra
poco anche la mia ultima consolazione sarebbe svanita, che di tutto il
mio bel sogno non sarebbe rimasta che la memoria.

Giannina era tornata anch’essa in mille affanni pel suo fidanzato,
ma, secondo il costume, non lo lasciava scorgere, ed era preoccupata
anzitutto di me e di Fanny. Però usciva di casa spesso, e si recava
da qualche parente o da qualche amica per raccogliervi le voci che
correvano in paese. Indi tentava di dare un colore ottimista alle
notizie udite qua e là, e voleva far animo a me ed a sè stessa, dicendo
— Vedrà che ogni cosa finirà bene. Lo sa che qualcheduno ha scritto....
qualcheduno è arrivato.... È stato un freddo immenso, ecco tutto....

Ma nè dalle lettere di chi aveva scritto, nè dalle parole di chi (raro
come le mosche bianche) era arrivato, riusciva possibile argomentare
ciò che fosse successo degli altri, e trarre argomento di conforto.
S’era rotto il fascio che tiene unito un esercito; non v’erano più
nè divisioni, nè reggimenti, nè compagnie, non v’erano che manipoli
d’uomini intesi soltanto ad aprirsi un varco fra i ghiacci, a fuggire
da una terra inospite e fatale. Nessuno conosceva, nessuno curava il
vicino. A fianco un momento l’uno dell’altro, si smarrivano per la
via, e seppur procedevano insieme, quando l’uno cadeva, non una mano
si chinava a raccoglierlo.... Scalpitavano dietro, e si vedevano lungi
nell’immensa pianura, in mezzo ai larghi fiocchi di neve e turbinanti
com’essa, i corridori cosacchi; l’_urrà_ selvaggio dei barbari si
mesceva al sibilo del vento tra i nudi rami delle foreste; le poche
case trovate lungo il cammino non offrivano che un asilo infido,
gli allegri fuochi di paglia non rendevano il sangue alle membra
irrigidite, ma le incancrenivano; giù pegli argini dei fiumi o pel
declivio delle alture, vestite d’una lastra di ghiaccio, rotolavano
confusamente i cannoni e i cavalli travolgendo seco i fuggiaschi. Ora,
se in mezzo a questo infuriare del cielo e degli uomini, taluno toccava
un suolo amico, se riusciva a guadagnare la patria, era un’ironia
chiedergli e com’egli fosse arrivato e che fosse avvenuto de’ suoi
compagni.... Che poteva egli saperne? Rammentava egli forse l’ultimo
giorno in cui li aveva veduti?..... Talvolta pensando ch’egli si era
salvato da pericoli che l’umana fantasia non comprende, egli rispondeva
alle inchieste affannose — Sono tornato io, torneranno anche gli altri.
— Ma chi lo udiva, chi aveva inteso come egli era tornato, doveva
scrollare il capo sfiduciato e pregar pei suoi cari. Ne vidi anch’io
uno di questi reduci; sembrava uno spettro, non si ricordava neppure a
qual reggimento avesse appartenuto, quali fossero stati i suoi capi; ne
aveva cambiati tanti!




XVIII. 


Il tempo passa inesorabile, e così era venuto il gennaio 1813, e
Venezia, malgrado i lutti di tante famiglie, aveva indossato nuovamente
il suo abito carnevalesco, e già aveva aperto i teatri e si disponeva
ad aprire i Ridotti. La spensierata regina dell’Adriatico, perduta ogni
altra potenza, conservava lo scettro dei bagordi e dei chiassi.

Il tempo passa inesorabile, e al 25 di quel mese ricorreva il giorno
nel quale io avrei dovuto eseguire gli ordini di Gastone. Ma, di mano
in mano che quel giorno si avvicinava, le mie forze scemavano, i miei
dubbi ingigantivano, e l’idea del dovere che addietro m’era parsa sì
chiara andava facendosi in me singolarmente confusa. Fanny non aveva
il più lontano presagio ch’ella avrebbe potuto un giorno esser tolta
dal mio fianco. Avevo per mesi e mesi nudrito in lei la fede che il suo
babbo sarebbe tornato; poi, venutomi meno il coraggio di alimentare in
lei una speranza che si era via via dileguata da me, avevo preferito
tacere. Ed ella pure taceva; solo mi guardava talvolta come usano i
bimbi, quando passa per la loro testina qualche cosa che sentono di
non dover dire. Un dopo pranzo, eravamo vicino al caminetto, io la
presi su’ miei ginocchi e le dissi: — Senti, Fanny, se la zia Maddalena
dovesse andarsene....

— Andrei seco — ella rispose. 

— E se — proseguii — vi fossero persone che venissero a prenderti e ti
conducessero via.... in un bel castello, con tanti bei fiori..

Io non avevo la forza di proseguire. 

Ella alzò i suoi limpidi occhi azzurri, e me li fissò in viso ridendo,
come s’io parlassi per celia; poi, visto ch’io continuavo a star
seria, si annuvolò a poco a poco, e gridò: — Cattiva! — Rimase un
momento imbronciata, quindi ad un punto diede in un pianto dirotto,
rumoroso, cingendomi il collo colle sue braccia e appoggiando il capo
sulla mia spalla. _Café-au-lait_, che, immobile, col muso all’insù,
con le orecchie tese, scosso solo qualche volta da un leggero fremito,
aveva assistito a questa scena, allorchè intese i singhiozzi della sua
padroncina, s’impuntò sulle zampe e col pelo irto e mandando fiamme
dagli occhi mise un guaito fra il lamentevole e il minaccioso, come
volesse dirmi: — O perchè tormentare quella bimba?

Dio mio! Dio mio! Ma che devo fare? 

— Non piangere così, il mio angioletto, non pianger così. Sii
buona; non ti divideranno da me, no.... Andiamo, rasciughiam quegli
occhietti.... Oh che bimba!

Sa il cielo se ce ne volle prima di farla smettere, e sa il cielo ciò
ch’io provassi.

Nè le mie parole valsero a rassicurarla appieno; chè ell’era divenuta
ormai sospettosa, e in mezzo a’ suoi giuochi si arrestava sovente
e si guardava attorno, e se io non ero nella stanza, mi chiamava e
correva tutta trafelata a cercarmi, nè aveva pace finchè non mi avesse
ricondotta seco trascinandomi per un lembo del vestito.

Oh quante volte, gettando gli occhi sul piego fatale lasciatomi da
Gastone, provai un impeto cieco e fui sul punto di distruggere ogni
cosa! — Chi avrebbe potuto ridomandarmi Fanny quando più non fossero
esistite le prove ch’elle era figlia del visconte di Serges? — Ma no,
io non potevo far ciò, gli ordini di Gastone erano chiari e precisi, ed
erano ordini d’un padre che disponeva delle sorti della sua bambina.
Avevo io il diritto di trasgredirli? Oh perchè, perchè, stolta ch’io
fui, non m’ero decisa prima a scongiurarlo ch’egli li revocasse? Perchè
avevo spedita la mia lettera quand’egli non poteva più riceverla?

Però, allorchè giunse il momento di compiere il debito mio, nè di
Gastone si sapeva novella, presi invano la penna per iscrivere a
Nantes, invano cominciai, due tre, quattro volte, la lettera destinata
a rapirmi il mio ultimo bene; bastava la voce di Fanny, il suo
sorriso, il suo passo, a spegnere la mia energia. E le obbiezioni mi si
affacciavano innumerevoli, e se prima m’erano sembrate folli ed inani,
mi sembravano allora valide e giuste, e scompigliavano il mio criterio.
Nello scrivermi che io informassi dopo due mesi il suo procuratore,
Gastone non sapeva, non poteva sapere ciò che sarebbe avvenuto di poi.
Egli non prevedeva la dispersione terribile della Beresina che aveva
rotto ogni legame nell’esercito, che aveva dato in mano ai Russi i
nostri migliori soldati. Io m’affrettavo a crederlo morto e forse egli
era prigione, e non gli si permetteva di dar notizie di sè, ma tostochè
fosse conchiusa la pace egli sarebbe tornato, sarebbe corso in traccia
della sua Fanny, e a trovarla ancora presso di me, florida, gaja,
amorosa, lo avrebbe risarcito di tutti i disagi, di tutti i dolori
sofferti! O forse, ferito, con le membra rattratte dal gelo, egli
languiva in terra lontana, ma appena la primavera avesse intiepidita
l’aria, avrebbe potuto lasciar la coltrice, e mi avrebbe mandato una
riga, e io sarei corsa da lui, ovunque egli fosse, portandogli la sua
figliuola! Vederlo mutilato, deforme, da così bello ch’egli era, che
importa? Mi sarebbe parso anzi meno strano ch’egli amasse me, me, scema
d’ogni grazia e d’ogni avvenenza. Ma, in verità, perchè disperare? Ne
andavano pur tornando di questi sbandati, e dicevano tutti: — Chi sa?
Quando men si crede, uno che si riteneva estinto in quella catastrofe,
può comparirvi dinanzi. — Sì, un soldato, ma un colonnello!

Un giorno capita un tale, vuol parlare in gran segreto con Giannina.
Porta una lettera d’un soldato chioggiotto che si trova nell’ospitale
di Varsavia, ferito. Quella lettera è diretta alla famiglia di lui, ma
ha un poscritto che dice: — Presso la signora Maddalena Lisari, nella
parrocchia, ecc. ecc., deve trovarsi una cameriera di nome Giannina.
Avvertitela che nella stessa mia ambulanza vi è il suo fidanzato
Paolo.... il quale perdette una gamba, ma è in via di guarigione e
potrà alzarsi fra poco. Egli la saluta e la prega di mandargli qualche
denaro. — Tralascio di descrivere le feste di Giannina. In quel
tempo, nel quale i propri cari si piangevano per morti, era suprema
ventura il dire: Sapete, il tale non fu ucciso, perdette soltanto
un braccio, una gamba, o le perdette tutte due, ma vive, ma uscirà
presto dallo spedale.... Quante povere famiglie furono consolate da
una notizia simile!... — Oh — sclamava Giannina — vedrà, vedrà, anche
pel colonnello non ci saranno poi tutti questi guai. Anche a lui sarà
toccato qualche cosa di analogo a quel capo scarico di Paolo. Ebbene,
ci vuol pazienza, è affar d’abitudine. Siamo avvezzi a veder la gente
con due braccia, con due gambe, ma a mano a mano che questi signori
tornano dalla Russia ci avvezzeremo a vederli con un braccio o con una
gamba sola. Creda a me, i deformi ci parranno gli uomini completi....
— E poi correva nella sua camera, e metteva insieme il suo oro e la
poca moneta che aveva raggranellata, e stava per barattare tutto e
per fare una rimessa al suo Paolo, ma io non glielo permisi e volli
supplire con la mia borsa ai suoi desiderii. Durai una fatica immensa
a far ch’ella accettasse; le pareva, poveretta, che non ci fosse lo
stesso merito, le pareva ch’egli, il suo Paolo, avrebbe capito per
aria che quelli non erano i frutti de’ suoi risparmi, ma bensì denari
avuti dalla sua padrona, e che perciò egli non li avrebbe ricevuti con
uguale soddisfazione. Quando finì col persuadersi, si mise al tavolino,
e chiamando a raccolta tutte le sue cognizioni, scrisse una lettera al
suo sposo, scorretta, ma così piena d’affetto, che se quell’asinaccio
non si leccava le dita d’essere amato da una donna simile non c’era
da far più conto di lui che d’una talpa o d’una marmotta. Nè Giannina
si dimenticava de’ miei affanni, e scriveva fra l’altre cose: — Fatti
leggere anche questo ultimo periodo (chè tu, per tua disgrazia non sai
neppur sillabare) e figgitelo bene in capo. In ricambio del danaro che
ti mando tu mi devi un servigio. Conviene che tu t’informi subito del
colonnello Gastone di Serges che veniva in casa della nostra signora in
Venezia, e qualunque sia la notizia che tu possa raccoglierne, buona o
cattiva, tu me la faccia avere. Hai capito?

Era tuttavia ben debole la speranza di sapere alcun che con questo
mezzo. Ricorsi ad un altro espediente. Scrissi, cioè, una lettera non
firmata al notaio di Nantes dicendo esservi in Venezia persona, che non
poteva dare il suo nome, alla quale occorreva, per ragioni gravissime,
di sapere che notizie positive vi fossero intorno al visconte
Gastone di Serges. Essere impossibile pel momento l’offrire maggiori
spiegazioni, supplicarsi però di voler rispondere una sola riga ferma
in posta a un indirizzo che si confessava non essere il vero.

Così, con affannosa ansietà, io attendevo risposta da due parti. 

E la prima risposta venne, non da Varsavia, ma da Nantes. Che forza io
dovessi fare a me stessa, dopo aver tanto aspettato quella lettera, par
romperne i suggelli, lascio immaginarlo a chi si trovò nel mio caso. Il
notaio Moussu (era il suo nome) doveva essere un uomo molto occupato;
il suo foglio non conteneva che pochissime righe di scritto. — «Non ho
l’abitudine di rispondere a chi non si fa conoscere — egli diceva — ma
l’urgenza della domanda m’induce a fare una eccezione. Del visconte
Gastone di Serges non si hanno notizie positive. Lo si teme morto,
ma non si è certi. Si continuano le indagini. Potrebbe esser ferito
e prigioniero. Se chi scrive ha cose gravi da comunicare, si rivolga
a me, procuratore ed amico del Visconte. Però è necessario anzitutto
togliere gli anonimi e i sotterfugi.

                                                       «ANDREA MOUSSU
                                                 «_Notaio a Nantes._»

Questo messaggio, in altri tempi, mi avrebbe afflitto; nel momento
in cui lo ricevetti mi consolò. Non era dunque tolta ogni speranza.
Gastone poteva ancora esser vivo. Parvemi inoltre di essere in pace
con la mia coscienza. Non avevo eseguito puntualmente gli ordini del
Visconte, ma avevo fatto sapere ai suoi ch’egli aveva seri interessi
in Venezia.... Anzi mi sembrava dovermi applaudire del mio operato.
Il desiderio di Gastone era pur quello che sua figlia rimanesse meco
fino al suo ritorno o fino all’annunzio della sua morte. Poichè questo
annunzio non v’era, io non dovevo badare alla sua ultima lettera, ma
regolarmi a seconda delle intenzioni ch’egli mi aveva manifestato a
voce prima di partire. Perciò ripresi la penna, e scrissi a Nantes
ch’io ringraziavo del cortese riscontro, che non m’era dato ancora
svelarmi, nè spiegar le gravi ragioni che mi avevano mossa, ma che
pregavo soltanto, allorchè o della salvezza, o della morte di Gastone
si sapesse qualche cosa di sicuro, di voler darmene avviso......

Poi stetti aspettando. 

Che non si disse sull’aspettazione! Qual poeta novellino o provetto non
consacrò a questo tema i suoi versi! Vivere in una sospensione continua
dell’animo, al mattino affrettare la sera, alla sera il mattino,
scuotersi al rumor d’ogni passo, al fruscio d’ogni veste, all’aprirsi
d’ogni uscio, non poter attendere a una occupazione seguita, piangere,
sospirare, corrucciarsi anche degli annunzi lieti, anche con le persone
care, se non sono le persone e gli annunzi che si aspettano, sentirsi
posseduti da un pensiero unico, assiduo, da un assiduo ed unico
affetto, non provar simpatia per le gioie e pei dolori degli altri,
ma creder che tutti gli altri debbano aver simpatia per le gioie e
i dolori propri, favellare a caso, risponder distratti, ecco ciò che
produce l’attesa. Ecco qual era il mio stato.

Da Varsavia e da Nantes uguale silenzio. Giannina non aveva ricevuto
più notizie del suo sposo, ed era anche lei sulle spine. Verissimo
ch’egli nè sapeva scrivere, nè aveva l’abitudine di scomodarsi per la
sua fidanzata, ma, nel mandargli il danaro, ella lo aveva supplicato
con tanta insistenza a informarsi di Gastone e a rispondere, che ella
non sapeva persuadersi come, se non gli fosse accaduta sventura, egli
avesse potuto esimersi dal trovar fra i suoi camerati chi vergasse
una lettera per conto suo. Andò in traccia della persona che le aveva
recato le prime notizie, ma non potè cavarne altro senonchè la certezza
che il soldato chioggiotto per mezzo del quale Paolo si era fatto
vivo era in convalescenza a Varsavia e scriveva regolarmente alla sua
famiglia. Forse avrebbe giovato andare a Chioggia. Giannina non lo
diceva, per tema di darmi noja, ma io lo compresi e le diedi licenza
che andasse. Invero erano corse ormai parecchie settimane dacchè ella
aveva scritto a Varsavia, e quel silenzio era abbastanza singolare.
Dopo aver aspettato ancora alcun poco, ella intraprese la gita. Si
riserbava anche a lei, poveretta, uno di quei dolori che avvelenano
l’esistenza. Il dì appresso, sempre col pensiero di Gastone, com’è
facile immaginarsi, e combattuta fra la speranza e il timore delle
notizie che Giannina avrebbe potuto recarmene, io non ebbi un momento
di pace. Era notte quand’ella giunse, Dio mio, in quale stato. Non
l’avevo mai vista così, nemmeno nei suoi giorni più angosciati.

— Parla, per carità, Giannina, che cosa è accaduto? Sta male? È
morto forse?..... E Gastone? — soggiunsi a voce più bassa, parendomi
sconveniente di rivolgerle questa domanda mentr’ella era già tanto
turbata.

— No, padroncina, nulla ho potuto saper del visconte.... Ma _lui_, oh
infame! è peggio che morto....

— Calmati, spiegati. 

— Sì, sì, mi spiego subito.... Infame!.... Quando mi presentai da
quella famiglia (una famiglia patriarcale; c’è un nonno che avrà
novant’anni, e poi i figli, e le nuore, e i nipoti, tutti attorno,
pieni di riverenza e d’affetto), quando mi presentai e dissi il mio
nome, e ciò ch’io chiedevo, li vidi, qual più, qual meno, turbarsi e
farsi cenno col capo come a significare: Badate di non dir nulla....
— Ma io non mi mossi.... mi mostrai forte, preparata a tutto,
indifferente quasi.... Alla fin dei conti — dissi per incuorarli —
dopo un disastro simile c’era da aspettarselo pur troppo.... ma almeno
esser fuori delle incertezze.... poter pregare il Signore pei poveri
defunti.... e certo il Signore darebbe pace a quelli che restano....
Una delle nuore trasse un sospiro, un uomo, scuotendo la cenere della
sua pipa, si passò una mano sugli occhi, ma il vecchio teneva saldo,
e continuava a ripetere..... Cara creatura, non ne sappiamo niente,
ma faremo scrivere a Nane, ed egli risponderà subito..... oh quello
lì scrive come il signor vicario!... e quando avremo notizie, buone o
cattive, verrà uno dei miei nipoti a portarvele.... Già essi ci vengono
spesso a Venezia..... — Io però avevo capito da un pezzo che essi
sapevano tutto, e non volevo andarmene se non avessi loro strappato il
segreto. Dissi una bugia.... Ebbene, buona gente, io lo calcolo morto e
sciolgo il mio voto. È un voto che ho fatto alla Vergine quando Paolo è
partito.... S’egli muore, vo monaca....

La donna che aveva prima sospirato non seppe reprimere un’esclamazione.
— Monaca per quello lì!

L’avo voltò faticosamente la testa dal suo seggiolone e slanciò alla
giovane uno sguardo pieno di rimprovero, ma senza amarezza. Alle corte;
ormai ero messa sulla strada e a forza d’insistenza riuscii a sapere
la verità.... Infame!... Proprio quella mattina, veda combinazione,
avevano ricevuto una lettera del loro Nane, nella quale, dopo tante
altre cose, diceva loro che era scandalizzato del contegno d’un suo
commilitone. Non avrebbe mai creduto che si potesse esser furfanti
simili..... Stia a sentire, stia a sentire.... Appena avuto il
danaro..... ch’era molto, pur troppo....

— Non era poi tanto — interruppi. 

— Ah padroncina, bisogna che le domandi perdono in ginocchio. Lei sa
che m’ha costretta ad accettare il suo regalo perchè io non dovessi dar
fondo a’ miei risparmi, nè vendere i miei ori.... Ebbene, accettai.
Ma poi mi parve, stolida! che non era bello ch’io non facessi nessun
sacrificio, e mi sentivo una spina al cuore, scimunita! e impegnai
tutto, fuori di queste buccole che ho agli orecchi, e presi la moneta
che avevo in cassetto, e feci un monte d’ogni cosa, e gli spedii, sa
quanto?

— Dillo, via.... 

— Per più di cento zecchini veneti. 

— Oh che grulla. Ebbene? 

— Ebbene. Quando li ebbe, scrive Nane, era sul punto di uscire
dell’ambulanza e trattò gli amici la sera stessa con gran cortesia.
Ma, subito, il mattino dopo, cominciò a metter su boria e a dire che
quei denari non erano già risparmi della sua fidanzata; no, tutt’altro,
erano i fitti di alcune case ch’egli aveva in Venezia. E già, egli era
ricco, e di quelle rimesse se ne sarebbero viste continuamente.... Poi,
invece di disporsi a partire, si mise a bazzicare pel paese, e va di
qua, va di là, con la sua gamba di legno, brutto mostro, s’imbattè in
un’ostessa meno giovane di lui, ma non isprovvista di beni di fortuna,
benchè debba esser corta di cervello, e si spacciò con lei per un
gentiluomo veneziano, malgrado che i compagni se ne prendessero giuoco
e gli dessero la berta, e la infinocchiò per modo, che.... ma non par
credibile.....

— Ebbene? 

— L’ha sposata! 

Nel tuono con cui Giannina pronunziò il suo discorso, e sopratutto
nell’accento da lei dato all’ultima frase v’era qualche cosa di
sì vivace e piccante, che, malgrado la serietà dell’argomento, se
l’animo mio non fosse stato turbato per altre ragioni, scommetto che
avrei dovuto finire col riderne. Pensare che i miei denari avevano
contribuito a far passar quello zotico di Paolo per un gentiluomo e a
dargli in moglie un’ostessa polacca!

— Sicuro — ripigliò Giannina percorrendo la stanza per lungo e per
largo — ha sposato l’ostessa. Figuratevi che tipo.... Già me la
immagino.... sarà corta e grossa.... tutta stillante lardo dalle
braccia e dal viso.... E lui! Oh il bel mobile. Con la sua gamba di
legno.... Ha voglia il cielo che quando l’ostessa sappia la verità, la
te la rompa sul capo la tua gamba di legno....

Ma presto mutò tenore, e immobile e torcendosi le dita. — Oh!
disgraziata ch’io sono — gridò. — Val dunque la pena di aver amato
un uomo per dieci anni di seguito, di averlo amato senza peccare
d’infedeltà neppur col pensiero, di non aver badato alle dicerie della
gente, di aver tollerato i suoi difetti, di avergli sacrificato la
propria gioventù, di aver atteso con pazienza da santi finch’egli si
decidesse a romper gl’indugi e darvi il suo nome, val la pena di aver
fatto tutto ciò perchè poi la vile e malnata creatura vi pianti lì per
la prima venuta, per una che nè lo conosce, nè egli conosce, e dopo
aver detto a voi mille volte: _vedremo_, _penseremo_, sposi lei dalla
mattina alla sera con la stessa indifferenza con cui si beverebbe
un uovo!... Va là anche tu, maledetto pegno — ella sclamò quindi
strappandosi dal dito l’anello e gettandolo in terra con gran diletto
di _Café-au-lait_, il quale era presente, e poichè vide rotolare sul
pavimento qualche cosa di luccicante, spiccò tre salti arditissimi — va
là anche tu, e che nessun uomo mi parli, e che nessun uomo mi guardi.
Tutti scellerati! tutti traditori! — E non potendone più, si lasciò
cader sulla seggiola e diede in uno scoppio di pianto.

Povera Giannina! Così degna d’esser felice! 




XIX. 


I gruppi vengono al pettine, e gli affari di mia madre si andavano
avviluppando ogni dì più. Per quanto io fossi distratta da altri
pensieri, non potevo chiudere gli orecchi alle voci che me ne
giungevano da varie parti. — È un edifizio che si tien su a forza di
puntelli — dicevano alcuni — ma un bel giorno dev’essere uno scroscio
meraviglioso. — Mia madre non aveva neppure nel carnovale 1813 mutato
il suo tenore di vita, era andata, secondo il solito, ai teatri ed ai
balli; ma chi la vedeva assicurava che le sue acconciature erano quelle
degli anni scorsi rimesse a nuovo, nè, soggiungevano, poteva essere
altrimenti, chè ormai nessun negozio di merceria le faceva credito. In
casa si cambiava ogni mese la servitù, e la ragione era quella che non
si pagavano mai puntualmente le mercedi. A sentire mia madre, c’era
invece un pervertimento nella razza dei camerieri. Intanto i licenziati
sparlavano e la casa era screditata senza rimedio. Il signor Venanzio,
espertissimo negl’imbrogli, si arrampicava sugli specchi e pareva un
miracolo com’egli potesse ritardar la catastrofe. S’era messo anche
a fare il negoziante, e il vestibolo del palazzo Rezzinelli era tutto
pieno di botti e di sacchi che dovevano rammentare a mia madre giorni
migliori, quando quelle botti e quei sacchi non erano ciurmerie, ma
affari belli e buoni. Allora ella si turava il nasino aristocratico,
e sollevava schizzinosa le falde del suo vestito di seta; adesso, con
la sua fede cieca nel signor Venanzio, si riprometteva mari e mondi da
quelle speculazioni, e se si voleva metterla sull’avviso, esclamava: —
Eh via! Son baie! Volete insegnare a Venanzio voi? Egli può mandarvi a
scuola tutti.

Però c’era un grave guaio. La catastrofe di Russia aveva fatto ritenere
un momento che si sarebbe venuti per forza o per amore agli accordi.
Invece le cose prendevano una cattiva piega, e tutti sentivano venirsi
addosso una nuova guerra. Crescevano quindi le diffidenze; gli affari
diventavano più malagevoli e i creditori più ispidi che mai.

— Il naufragio è vicino — diceva il signor Lodovico facendo girare la
tabacchiera.

Quanto a me, avevo fermato irrevocabilmente i miei propositi.
Assistere il signor Venanzio, l’uomo che aveva insidiato l’onore del
mio nome, diviso la mia famiglia, costretta me a lasciare il tetto
materno, giammai. E il signor Venanzio ne era così persuaso che,
sebbene vilissimo, non osò farmi dirigere la più lontana preghiera.
Del resto, la sola che avrebbe potuto discorrermene, mia madre, era
tenuta all’oscuro della verità. Fosse la boria di non lasciare che sua
moglie lo credesse rovinato, fosse che la sua natura insidiosa non gli
consentiva di esser franco, nemmeno se la franchezza poteva giovargli,
fatto si è ch’egli non si era mai aperto con lei. Aveva consumato
a oncia a oncia il suo patrimonio dicendole sempre che investiva il
danaro in ispeculazioni che avrebbero reso il cento per cento, e sotto
questo pretesto, a quanto mi si era detto, le aveva tolto dopo l’ultimo
carnovale le sue gioie con la promessa di restituirgliele nell’autunno
seguente. Comunque sia, io non avrei fatto nulla per esso. Ma io non
ero dimentica de’ miei doveri verso mia madre, e sapevo che non m’era
lecito sottrarmi ad alcun sacrifizio per salvarla dalla miseria e dalla
vergogna. V’era finalmente Clara raggirata in perfida guisa per indurla
a cingere il velo e ad abbandonare una parte della sua sostanza.
Ebbene; non l’avevo io avvertita di ciò che si tramava a suo danno,
non le avevo offerto di aiutarla s’ella credeva che le sue forze non
bastassero a resistere? In verità, vedendola in convento, la non mi era
sembrata così innocentina da lasciarsi prendere all’amo, e se malgrado
ciò le piaceva andar monaca, non ero io che dovessi pigliarmi soverchio
affanno. Al cuore non si comanda, ed io, per quanto facessi, non
riuscivo ad amarla. Tuttavia, era mio intendimento, nel provvedere alla
sorte di mia madre, di patteggiare anche la libertà di colei ch’era pur
mia sorella, di fare in modo cioè che la uscisse intanto dal chiostro
e, fuori d’ogni influenza, potesse decider da sè della sua persona e
de’ suoi averi.

Ma da questo lato le cose andarono più rapide ch’io non credessi,
poichè Clara, con quella buona memoria che hanno le persone bisognose
di qualche servigio, s’era ricordata perfettamente delle mie
esibizioni, e una sera a ora tardissima, quando meno me l’aspettavo,
una gondola approdata alla mia riva mi conduceva proprio lei, fuggita,
non so come, dal ritiro. Era stato quella mattina il signor Venanzio a
discorrere con la superiora, e, per le relazioni ch’ella aveva avuto
intorno a questo colloquio, le faccende stringevano, e si voleva a
ogni costo farle prendere il velo. Ella però, che aveva ben altro pel
capo e aveva promesso a Roberto (chi era questo nuovo personaggio?) di
esser sua sposa, aveva trovato la via di deludere la vigilanza delle
monache ed era venuta a cercar ricetto da me. Il suo Roberto era a
parte di questa fuga e non avrebbe mancato di presentarsi l’indomani
per aver nuova di lei. Ch’io la proteggessi quindi da chi avrebbe
fatto il possibile per richiuderla in convento, e che favorissi i suoi
amori con l’ottimo, con l’onesto, coll’impareggiabile Roberto.... La
pregai che andasse adagino; che, circa al proteggerla, avrei posto
in opera la mia influenza perchè si rispettasse la sua libertà, ma
che quanto all’ottimo, all’onesto, all’impareggiabile Roberto, di
cui ella non sapeva dirmi nemmeno il cognome, era chiaro ch’io non
potessi pel momento impegnarmi a nulla. Ella non avrebbe finito più
di discorrere, ma io la persuasi a prendere intanto qualche cosa da
cena e a coricarsi; stesse tranquilla, che non sarebbero venuti i
birri a portarla via. Giannina, che non l’aveva mai avuta nelle sue
buone grazie, e che dopo il fiero disinganno toccatole era assai
frastornata, le dava fretta e rispondeva con monosillabi alle sue mille
interrogazioni. Ma non è agevole impresa il frenar lo scilinguagnolo di
una educanda. — Ma via — sclamò ad un punto la cameriera impazientita
— non parli così forte, chè sveglia Fanny. — Fanny! O chi è Fanny —
chiese Clara. E poi, guardandomi, soggiunse — Ma dimmi? Saresti forse
maritata? E nessuno me lo avrebbe detto? E avrei una nipotina?.... —
Che sogni! — risposi — no, che non sono maritata. — O — continuò la
pettegola senza scomporsi — sarebbe un matrimonio clandestino, come
ha fatto la zia d’una mia compagna d’educandato.... Oh che male c’è?
— Tu sei una bimba — interruppi io seria seria, e parli senza pensare.
Chiunque sia Fanny, non occupartene questa sera, fatti accompagnar da
Giannina, e va in letto. — Ih! — diss’ella un po’ infastidita — che
tu debba esser sempre così sentenziosa. — E se ne andò, mentre io mi
dolevo che mi fosse capitata questa nuova molestia. Ma, in fin de’
conti, osservavo meco medesima, è pur colpa mia!

La mattina, Clara mi fece dire che, camuffata da educanda, non sarebbe
uscita di camera, ch’io le mandassi quindi qualche vestito mio.
Davvero la ci doveva fare una bella figura. Ella era sette o otto
dita buone più corta di me, ed era assai più rigogliosa, più florida.
Perciò, quand’ella mi si presentò con un strascico lungo un braccio,
e col corpetto non abbottonato, non potei trattenermi dal ridere. E
la scena divenne più comica quando _Café-au-lait_, fra per trovarsi
faccia a faccia con una persona sconosciuta, fra per veder quella
persona vestita degli abiti miei, montò sulle furie e si scagliò con
tanta veemenza addosso a Clara ch’ella, volendo ritrarsi sbigottita,
incespicò nella coda e fu a un punto per cadere.

Quietammo la bestia, ma Clara era tutta impaurita e confusa, e non
capiva più dove si trovasse, e guardava ora a quella bimba a lei
sconosciuta che mi chiamava zia Maddalena, ora a quel cagnolino che
pareva dolersi del suo arrivo con la fanciulla, ora finalmente a me che
non le davo la chiave dell’enigma.

Io avevo fatto pregare mia madre che si recasse a casa mia, ed ella mi
comparve dinanzi con la faccia stravolta quale io non l’avevo ancora
veduta. Sapeva della fuga di Clara, ma allorchè io le dissi che la
ragazza si trovava da me, ella, anzichè tranquillarsi, proruppe in una
serie d’invettive assai poco consentanee alla mitezza del suo carattere
e alla usata cortesia de’ suoi modi, chiamando lei colpa di tutto,
lei vera e sola cagione della rovina della famiglia. Era chiaro che la
bomba era scoppiata, e che anche agli occhi di mia madre, poveretta,
s’era squarciato il velo che le aveva per tanto tempo nascosto
l’abisso. Meno si capiva com’ella attribuisse il disastro a Clara,
ma pure di ciò mi resi presto ragione. La fuga di un’educanda da un
convento non era uno di quei fatti che commovessero la cittadinanza,
nè metteva allora, come avrebbe messo qualche anno più tardi, tutta
la polizia sulle orme della fuggitiva; era nondimeno un avvenimento
che non poteva rimanere segreto e di cui il pettegolezzo s’impadroniva
con singolare compiacenza. Appena giunse ai caffè della piazza la
voce che la giovinetta Clara Lisari, educanda alle Salesiane, s’era
involata nel cuor della notte, dicevano, con un amante; mentre il
signor Venanzio aveva spacciato fino al dì prima ch’ella era ormai
persuasa di pigliare il velo, e che in tal guisa buona parte del suo
patrimonio sarebbe stato rinunciato alla famiglia; se ne fece uno
sclamore grandissimo, e i creditori del signor Venanzio non vollero
più saperne di tergiversazioni. Allora il degno personaggio, tornando
a casa, aveva maledetto il giorno e l’ora della nascita di Clara, aveva
imprecato a sua moglie, a me, e s’era disposto alla fuga. Ma lo si era
fermato in tempo, e lo si teneva in provvisoria custodia finch’egli
saldasse certi suoi debiti e rendesse conto di certi affari.... —
Un uomo come Venanzio! — sclamava mia madre. — Che infamia!... Ma
tu lo salverai, non è vero, Maddalena? — Io! In verità, se avessi
creduto alle stregonerie, avrei attribuito ad un filtro il singolare
acciecamento di mia madre per quel malvagio. Ella non aveva in cuore
che lui, e nell’idea che Clara gli avesse dato l’ultima spinta verso il
precipizio, non voleva nemmeno vederla, e andava ripetendo: — Oh! se ci
tornerà in convento! Se Venanzio la farà stare a dovere! Disobbedire
a Venanzio! Oh ci tornerà! — Così tacevano in lei i sentimenti più
sacri, e solo restava quella folle e malnata passione sopravvissuta
ai disinganni e all’età. Nè quando io le feci intendere che, conscia
de’ miei obblighi verso di lei, non ero disposta a fare un sol passo
in favore di suo marito, ella si mostrò meno acerba a mio riguardo. Mi
chiamò una figlia indegna, e proruppe in altre escandescenze che amai
far le viste di non intendere. Non volle trattenersi più a lungo in
casa mia, e uscì senz’abboccarsi con Clara.

Venne più tardi con fisonomia molto annuvolata il signor Lodovico, mio
notaio, e mi chiese un colloquio a quattr’occhi.

— Che cosa si fa? — diss’egli in tuono di profondo mistero. 

E dovevo ripeterlo? E non avevo detto già mille volte ch’ero pronta a
far tutto quello ch’era necessario e che le mie forze consentivano per
mia madre, ma che non avrei fatto nulla pel signor Venanzio?

— È presto detto — rispose il signor Lodovico — ma se nella maggior
parte delle obbligazioni del signor Venanzio v’è anche la firma di Sua
Eccellenza la signora Lucietta!

— Che! — sclamai! — È impossibile. Ella mi avrebbe pur lasciato
trasparir qualche cosa!

— Ma se quella benedetta donna non si ricorda nemmeno di aver firmato?
E il peggio si è — soggiunse il notaio — che non si tratta mica di
affari lisci da potersi accomodare a un tanto per cento. Si tratta
d’imbrogli, nei quali, solo che i creditori lo vogliano, c’è la stoffa
per un processo criminale coi fiocchi.

— Ah! — gridai con un impeto irresistibile. — E volete ch’io lo salvi!
Come! Da sedici anni in qua, egli avrebbe avvelenato la mia esistenza,
avrebbe distolto dal retto cammino mia madre, avrebbe ucciso mio padre,
mio zio, fatto partir Carlo per non tornare mai più, costretta me a
uscire dalla mia casa, e adesso che la giustizia divina lo coglie,
adesso ch’egli sta per pagar la pena di tutte le sue iniquità, dovrei
io stessa servirgli di scudo? Siete pazzo?

— Benissimo — riprese egli con la sua solita calma. — E vostra madre? 

— Mia madre! Mia madre! Voi siete un uomo d’affari e non sapete
suggerire un espediente.... non sapete dir nulla.

— Che espedienti volete ch’io trovi? Sono cambiali sottoscritte e
non si scherza. Del resto — egli soggiunse con una leggera ironia —
toglierò una delle ragioni della vostra inquietudine. Supponendo per un
momento che voi pagaste tutte le obbligazioni firmate cumulativamente
da vostra madre e dal signor Venanzio, rimangono sempre abbastanza
debiti e abbastanza imbrogli per far che quest’ultimo vada in
prigione.... — Mi guardò fiso coi suoi occhietti scintillanti, e
sclamò stropicciandosi le mani. — Ah! siete cattiva. Ho piacere che
non abbiate voluto saperne di Filippino.... Avreste pervertito anche
lui.... È un agnello.

— Sì, sono cattiva — risposi, sentendo che ciò ch’egli diceva per
ischerzo conteneva una parte di vero — sono cattiva, ma non è colpa
mia. Vorrei vedere chi potrebbe esser buona dopo aver passato tante
prove quante io ne passai.... Ma ditemi dunque, e badate di non trarmi
in inganno è proprio possibile di salvare mia madre _sola?_

— Adagio, figliuola mia, parliamo un pochino d’affari. Il precipizio è
più fondo ch’io non credessi.

Indi mi espose fedelmente la situazione. Egli aveva seco in nitide
cifre la lunga lista dei debiti del signor Venanzio dei quali mia madre
s’era fatta responsabile, e, sommatili insieme, ne risultava una cifra
assai grossa. — Vedete, cara Maddalena — egli conchiuse, ripiegando la
carta e mettendola in tasca, — che un sacrifizio di questa natura non
si può pretendere nemmeno da una figlia.

— V’ingannate — io replicai: — ditemi piuttosto se ciò ch’io possedo è
bastevole.

— Su ciò non v’ha dubbio; e vi resterà ancora, se non l’opulenza, una
discreta agiatezza.

— Voi mi credevate non solo cattiva, ma snaturata — proruppi alzandomi
in piedi. — Non sapete che quando morì lo zio Baldassare, vale a dire
sei anni fa, egli mi lasciò unica erede di tutto il suo patrimonio,
escludendo da ogni legato Clara, escludendo mia madre? E volete ch’io
nel ricevere quel benefizio, che creava una disuguaglianza a mio favore
nella famiglia, non intendessi gli obblighi che me ne derivavano?
Egli stesso, lo zio, che pur non amava nè mia madre, nè Clara,
nell’accordare a me una preferenza ond’io tentai invano schermirmi,
nell’impormi di rispettare la sua volontà, pronunciava parole che mi
suonano ancora all’orecchio: — _Non credere, fanciulla mia, ch’io ti
voglia figliuola snaturata e cattiva sorella. Quando l’imprevidenza
avrà portato i suoi frutti, sarà allora il momento di stender la
mano soccorritrice, sarà allora il momento di esser generosa_. Voi lo
vedete, signor Lodovico, il momento è venuto.

— Ma — obbiettò il notajo — in questo intervallo sopraggiunsero fatti
nuovi ed imprevedibili. Voi avete, non dico strette, ma iniziate altre
relazioni che portano altri doveri, avete qui una bambina....

— Oh, amico mio, con toccate una piaga che sanguina. La morte ha
squarciato la tela ch’io aveva ordito in un’ora d’ebbrezza.... No,
credetemi, io non m’illudo.... Seppur mi manca una notizia precisa, io
sento qui, nel mio cuore, ch’_egli_ è morto. E Fanny!... Oh! il solo
pensarvi mi strazia l’anima.... Fanny è ricca.... ha una famiglia a cui
dovrò consegnarla....

Alle corte. Il signor Lodovico ebbe da me l’incarico di procedere a
quant’era necessario per comporre gli affari nei quali mia madre s’era
ciecamente compromessa. A Clara rimaneva la parte lasciatale dal babbo,
io dell’eredità dello zio Baldassare avrei conservato abbastanza per
vivere di una vita raccolta e modesta, e per fare altresì un piccolo
assegnamento alla mamma quando Clara si fosse maritata ed ella non
avesse quindi potuto più abitare con la sua ultimogenita. Così adempivo
a’ miei doveri di figlia; avrei almeno riconquistato l’affetto materno?

Circa a Clara c’era da chiarire un punto tuttavia oscuro. Chi era quel
Roberto a cui la giovinetta con enfasi di collegiale aveva giurato
_eterna fede_, e per amor del quale era fuggita di convento? La
fanciulla che teneva di sua madre per la spensieratezza, quantunque
fosse molto più furba, e, diciamolo pure, molto meno schietta di lei,
non ne sapeva o non se ne ricordava il cognome. Certo egli doveva
averglielo detto una delle prime volte che s’eran visti, quando egli,
rematore espertissimo, veniva col battello sotto al muricciuolo che
cingeva il giardino del convento, ed ella, aiutata da una compagna,
a cui aveva reso uguale servigio, s’arrampicava faticosamente sino a
sporger col capo al disopra del parapetto e poteva sostenersi cinque
minuti in quella critica posizione. Ma tanta era la paura di esser
sorpresa, e tanto la sgomentava ogni stormir di fronda che non aveva
raccolto senonchè qualche suono confuso. In altri colloqui, avuti poi
meno disagiatamente, non v’era più stata occasione di mettere in campo
il cognome. Ella lo aveva chiamato soltanto Roberto. Sapeva bensì
ch’egli era di buona famiglia, che suo padre era provvisto di beni
di fortuna ed esercitava la mercatura. — Ma come mai — diceva Clara
con voce piagnucolosa — non si è egli ancora fatto vedere? — Quanto
a me, ero d’avviso che non lo si sarebbe nemmeno più visto, e che
tutto sarebbe finito come finiscono le galanterie di due ragazzi. Però
m’ingannavo, e codesto Roberto era molto più serio ch’io non avessi
supposto. Egli non tardò a presentarmisi, e a dirmi che, per quanto
condannabile fosse il modo in cui egli aveva iniziato una relazione
con mia sorella, egli si rendeva ragione di tutti i suoi doveri.
Amava perdutamente la bella, l’adorabile Clara, voleva presto o tardi,
farla sua sposa. Non si sgomentò della catastrofe che colpiva in modo
indiretto la nostra famiglia. Il cognome di Clara era Lisari, egli
disse, ed era un cognome che non aveva macchia. Osservatogli da me che
Clara era sotto la dipendenza di sua madre e che a sua madre non era
possibile discorrere pel momento, visto la concitazione del suo animo,
egli si dimostrò prontissimo ad aspettare, e a far tutto quello ch’io
volessi, pur che gli fosse dato contare sul mio appoggio. Sull’esser
suo, sui suoi disegni per l’avvenire mi offrì le informazioni più
particolareggiate e soddisfacenti. Insomma mi pareva un giovane raro,
una mosca bianca, nè potei fare a meno di dire a Clara — Va là che sei
proprio nata con la camiciuola. E poi sosterranno che la bellezza è una
superfluità!....




XX. 


A occuparsi degli altri, anche se l’occupazione è forzata, si
dimenticano per poco le proprie angustie, ed io così, in quei giorni
di crisi che avevano assottigliato di tanto la mia vantata ricchezza
e accresciuto, con la fuga imprevista di Clara, le mie cure ed i miei
fastidi, avevo distratto alquanto l’animo dal pensiero più assiduo,
più intenso che mi logorasse la vita, dal pensiero di Gastone e di
Fanny. Nessuna lettera da Nantes o da altra parte che mi desse nuova
del Visconte. Quanto a Fanny, ella andava ripigliando la sua tranquilla
serenità. Aveva cominciato col guardar curiosamente Clara; poi vi si
era avvezza e non le badava. Non avevano però, mia sorella e lei, una
grande simpatia reciproca. Clara amava poco i bambini, e so che quando
le fu noto com’io mi fossi fatta la custode di Fanny, ebbe a dire ch’io
avevo gusti assai strani e ch’ella non si sarebbe mai presa una briga
simile. Cose che mi disgustavano e mi facevano desiderar vivamente che
mia madre si sbrigasse a riconciliarsi seco e l’accogliesse in casa.
Ma la povera donna era ancora intrattabile. Non solo non m’era grata
per ciò ch’io avevo fatto per lei, ma non mi perdonava di aver diviso
le sue sorti da quelle di suo marito, e non voleva veder nè me, nè
Clara, che con la sua fuga scandalosa aveva precipitato il disastro.
Certo ove l’animo mio fosse stato scevro di passioni, avrei dovuto
riconoscere che le ragioni di mia madre non erano basse ed ignobili, e
poichè ell’amava _quell’uomo_, e ne aveva fatto il signore della sua
vita, riusciva naturale ch’ella si dolesse che la mano ond’ella era
stata soccorsa avesse invece respinto lui nell’abisso. Ma io riandavo i
segreti dolori di mio padre, e mi vinceva un impeto di gelosia pensando
ch’egli, savio, buono, onesto, amorevole, aveva sofferto in silenzio
spregi ed onte infinite da quella donna medesima che oggi sfoggiava
tutte le virtù femminili in favore di colui dal quale aveva appreso
l’oblio dei propri doveri. Oh lo stato del mio animo non può essere
inteso che da chi si sia trovato in condizioni pari alle mie, e io non
auguro a nessuna giovane una tale sciagura! Sì, io esultavo oggi della
vergogna che ricadeva sul capo al signor Venanzio; la sicurezza che una
condanna ignominiosa l’avrebbe colpito mi empiva d’una gioia feroce.
Non lo dissimulo e non me ne lodo; so che questa gioia dei mali altrui
deve ripugnare a chi abbia senso di gentilezza, ma io non giudico,
narro. Del resto, io tengo per fermo che se quella triste consolazione
non fosse venuta a interrompere il corso de’ miei pensieri sempre
rivolti ad un punto, sempre informati a una cupa e inquieta mestizia,
il mio spirito si sarebbe accasciato senza rimedio.

Non dovevano però tardare gli avvenimenti destinati a riaprire, e
questa volta in modo più crudele che mai, la mia piaga. Ogni settimana
io mandavo alla posta per sentire se fosse giunta una lettera
all’indirizzo ch’io avevo dato al notaio Moussu, e quando mi si diceva
che non v’era nulla, ne provavo un infinito sollievo. Quelle lettere
non potevano più essere una speranza, erano una minaccia, un incubo
che mi pendeva sul capo. Esse non potevano dirmi ormai che una cosa:
Gastone è morto. E questa cosa significava: Restituite Fanny. Perciò io
non osavo più scrivere a Nantes. Anzi, trascorso il 1813, avrei smesso
altresì di far le mie ricerche alla posta. Mi sarei forzata a credere
che non vi fossero sicure notizie della fine di Gastone, e che quindi
io non avessi diritto di consegnare in mani d’altri il deposito ch’egli
mi aveva confidato. Indi avrei tentato di vivere dimenticata dal mondo,
di vivere sola con Fanny e per Fanny, di vederla crescere sotto a’
miei occhi, di educarla, e di dirle poi, quand’ella fosse grandicella:
Fanny, tu appartieni a una cospicua e ricca famiglia francese, ma tuo
padre è partito un giorno per la guerra e ti raccomandò alle mie cure
dicendo che sarebbe venuto a prenderti. Non venne, e tu capirai che
cosa significhi un padre che non viene più a cercar di sua figlia.
Tu lo capisci, è morto. Avrei potuto condurti nel castello de’ tuoi
avi, e saresti cresciuta in mezzo all’opulenza ed al lusso. Ma sarebbe
stato mestieri ch’io mi separassi da te, e non ne ebbi la forza. Ti
tenni meco, cercai di fare per te quello che avrebbero fatto i tuoi
genitori se fossero vissuti, i tuoi congiunti se t’avessero allevata
fra le pareti domestiche. Oggi giudica tu. Se errai, perdonami; se
vuoi ritornare presso la famiglia di tuo padre, eccoti i documenti che
provano i tuoi diritti; decidi...

Sogni! Una mattina di agosto (eran corsi già tanti mesi, il signor
Venanzio era sotto processo, e mia madre, benchè addoloratissima, s’era
riconciliala con Clara) io insegnavo a Fanny a compitare, quando il
servo ch’era stato alla posta mi consegnò una lettera. Ella portava
l’indirizzo da me dato al notaio Moussu, e non v’era dubbio che fosse
sua. Il sangue mi si gelò nelle vene, un pallore di morte mi si diffuse
sul volto mentr’io ne fransi i suggelli con mano tremante. Fanny
s’accorse del mio turbamento, perchè chiamò sbigottita Giannina. Io
lessi: — «In questi giorni soltanto si potè accertare la morte del
colonnello Gastone, visconte di Serges, successa il 28 novembre 1812,
nel terribile passaggio della Beresina. È quindi venuto il momento per
l’anonimo di svelarsi e di espor le gravi ragioni che lo avevano mosso
a chiedere questa notizia.»

«ANDREA MOUSSU, _Notaio a Nantes_.» 

Non una parola che temperasse il significato tremendo di questo
messaggio, non una parola spirante simpatia. Come una lama affilata che
recide l’ossa ed i nervi, esso recideva l’ultime mie speranze, e io mi
sentivo travolta in un abisso senza fondo. Oh chi aveva vergato quelle
linee doveva essersi inaridito il cuore nella polvere degli archivii e
aver chiuso il proprio orizzonte nel breve cerchio de’ suoi scaffali!
Nelle mie lettere vergate con mano tremante esso non aveva indovinato
nemmeno una donna. Chi sa! L’anonimo appariva nel suo pensiero un
creditore importune, o un postulante avvezzo ai benefizi del Visconte,
e oggi desideroso di raccogliere i rilievi della sua eredità.... Ma,
del resto, bella pretesa la mia, che si apprezzasse il mio sagrifizio,
e si avesse pietà del mio dolore, se non ero stata meno cauta e
prudente nello scrivere che il notaio non fosse nel rispondere.

Quando alzai gli occhi dal foglio nefasto avevo a un lato Giannina, e
dinanzi a me Fanny. Era quieta, composta in viso ad un’aspettazione
rassegnata e tranquilla come avrebbe potuto essere piuttosto una
ragazzetta di dodici o quattordici anni che una bimba di quattro. Ella
sentiva che c’era qualche cosa di molto serio, di molto tristo; ella
sentiva che bisognava esser buoni, non domandare, attendere, e se ne
stava zitta, lisciando con la mano il suo cagnolino che si era alzato
sulle due zampe e le si appoggiava alla persona e pareva invitarla a
dirgli di che si trattasse.

— Povera Fanny — esclamai aprendole le braccia — non hai più babbo. 

Allora, certo, alla sua mente tenerella balenò la ricordanza confusa
dei baci e delle carezze paterne, e rivide l’alta e marziale persona,
e le piume ondeggianti al cappello, e la smagliante uniforme, e l’elsa
poderosa ch’ella aveva invano tentato d’impugnare con le sue manine.

— Adesso voglio restar sempre con te — ella disse quand’ebbe finito di
piangere. E questo pensiero pareva rasserenarla.

Dovevo io strapparle anche questa illusione? Non n’ebbi coraggio, e le
risposi: — Sì, bimba mia, resterai sempre meco.

In tutto quel giorno ella non volle scostarsi un momento da me; non
toccò nemmeno uno de’ suoi balocchi, non permise a _Café-au-lait_
che le saltasse addosso come era suo costume, e la sera mi pregò che
l’accompagnassi io a letto invece di Maria.

Quando, spogliata, s’inginocchiò sulla coltrice e congiungendo le mani
s’accinse a mormorar la sua breve preghiera, fu colta da un’idea e mi
chiese timidamente: — Io solevo pregar pel papà; ma ora?....

— Prega ugualmente, carina. 

— Ma se è morto? 

— I buoni non muoiono — risposi — Vanno in un altro luogo ove si sta
meglio di qui.

— Ed io potrò trovare il babbo in quel luogo? 

— Sicuro che lo troverai, ma di qui a molto tempo.... 

— Dimmi, e ci sarà anche la mamma? 

— Sì, angelo, ci sarà anche lei. 

— Ma come farò a conoscerla che non l’ho mai vista? 

— Oh sta tranquilla che la ti conoscerà lei, e ti verrà incontro, e ti
prenderà tra le sue braccia... Intanto va, dormi, carina — soggiunsi
rassettandole le coltri.

— Sì, ma voglio che tu pure ci venga in quel luogo. 

— Oh cara, ci verrò, ci verrò. 

— E perchè non ci potremmo andar subito? 

— Dormi, dormi, tesoretto mio, non ci si va quando si vuole. Bisogna
aspettar che ci chiamino.

E mi chinai sulla bambina che già aveva abbassato le palpebre, e
ravviandole una ciocca di capelli sulla fronte, le diedi un bacio per
accomiatarmi. Pareva ch’ella dormisse, ma si scosse ad un tratto, e
gridò: — _Café-au-lait! Café-au-lait!_

La fida bestiuola ch’era a piedi del letto, tutta mortificata perchè la
sua padroncina non l’aveva, secondo il solito, chiamata a prendere il
suo posto, mise un guaito di gioia, e saltando sul capezzale di Fanny
leccò me e lei a vicenda, mentre la fanciulla diceva: — Povera bestia,
t’avevo dimenticata stasera, ma non mi accadrà più, sai.... — Indi,
rivoltasi a me.... — Zia Maddalena — disse — in quel luogo, là dove non
si può andarci se non chiamano, chiameranno anche _Café-au lait_?

Ma non aspettò la risposta, e chiuse gli occhi, e questa volta si
addormentò davvero.

In quella cameretta tutta innocenza, ove non si sentiva altro che
l’alito della bambina, mi misi anch’io in ginocchio, io che non pregavo
da un pezzo, e scongiurai il Signore che mi desse la forza di compiere
il mio dovere, di eseguire, per quanto mi costasse, gli ordini di
Gastone. Ogni cosa era ancora in mia mano; s’io avessi distrutto il
piego che conteneva la fede di nascita di Fanny e il testamento del
Visconte, chi avrebbe chiesto della fanciulla? Quando pure fosse
giunto sino alla famiglia di Serges la voce che il colonnello aveva
lasciato una figlia, era presumibile che se ne domanderebbe conto
troppo sollecitamente, se il trovarla avrebbe significato divider
con lei una sostanza ormai distribuita fra gli altri congiunti?
Però Gastone aveva una madre, con l’anima ottenebrata da pregiudizi
aristocratici, ma sempre madre. Certo a lei non dorrebbe di accogliere
fra le sue braccia un pegno del figlio perduto! E a ogni modo, avevo
io il diritto di tradire la volontà espressa d’un padre? Quello ch’io
credevo amor per Fanny non era piuttosto amor di me stessa, non era
paura dell’isolamento in cui sarei rimasta dopo la sua partenza? Ma
s’ella non voleva separarsi da me, se il lasciarmi l’avesse fatta
patire, morire forse! Dio mio! Morire! Fanny, la vispa Fanny! Lei che,
amorosa e fidente, s’era addormentata con un mio bacio, lei che mi
aveva fatto prometterle di rimaner sempre seco! Però, d’altra parte;
e il mio pensiero oscillava come pendolo ora di qua, ora di là; s’io
non restituivo Fanny ai suoi parenti, s’io annientavo le prove ch’ella
fosse una de Serges, quale sarebbe stato il suo nome, quale il suo
posto nel mondo? Se, un giorno, ella mi avesse rimproverata, ella
stessa, di averla lasciata crescere una trovatella, di averla esposta
alle celie insolenti delle sue coetanee!.... Se, un giorno, avesse
dovuto arrossire dinanzi all’uomo del suo cuore, se la mia parola non
fosse bastata a persuadere ch’ella nasceva di nozze legittime, se,
per cagion mia, fosse stata infelice! Ah no! era impossibile; il mio
cammino era inesorabilmente segnato.

Altre ragioni contribuivano ormai a farmi romper gl’indugi. Le sorti
della guerra volgevano infauste alle armi francesi, e già in Venezia si
andava discorrendo della possibilità di un assedio. In mezzo all’usata
spensieratezza della popolazione si facevano strada sinistri presagi.
Si sarebbe patito la fame, e con la fame avremmo avuto la peste, e chi
sa che altro flagello. Le donnicciuole parlavano del castigo di Dio, il
clero, timido ancora e rimesso, tant’era lo sgomento che il solo nome
dell’Imperatore infondeva negli animi, benchè ormai la fortuna paresse
averlo abbandonato, bisbigliava per le sacrestie che la cattività di
Pio VII e la proclamazione del Re di Roma gridavano vendetta, e che,
secondo il solito, ne avrebbero patito anche gl’innocenti; i fidi a San
Marco speravano che si sarebbe ripristinata la Repubblica, e dicevano
che per riavere la Repubblica bisognava affrontare allegramente
qualunque prova. Erano questi i meno sfiduciati; tutto il resto della
popolazione non sapeva quello che si volesse: ne avevano passate tante!
Prima San Marco, poi la Repubblica democratica, poi i Tedeschi, poi
Napoleone. C’era da sbollir tutti gli entusiasmi. La libertà! Chi
ne parlava più? Chi vi credeva? Pur che s’abbia la _polenta_ a buon
mercato, purchè non mandino ogni giorno le nostre creature al macello,
vengano anche i Turchi! Ma, intanto, altro che buon mercato! Non v’era
cosa che non rincarasse, le famiglie prudenti si approvvigionavano
per qualche mese, e fra la poveraglia che aveva appena il modo di
vivere alla giornata, venivano a galla certi figuri di mal augurio,
dicendo: Ah! i signori fanno le loro provviste. Tanto meglio! Sapremo
dove sfamarci. — Vergine santa! che tempi! — sclamavano i più paurosi.
A star qui dentro ci minaccia il blocco. A uscir di città, non si sa
dove mettersi al sicuro che non ci capiti addosso una truppa o l’altra.
Beati quelli che sono a due piedi sotto terra e non si trovano fra
questi trambusti!

Fu ai primi di settembre, sotto l’impressione di questi discorsi, che
un giorno presi dal suo cassetto il piego fatale, e lo inchiusi in una
lettera al notaio Andrea Moussu. Quand’ebbi affidata questa lettera
alla posta, mi parve d’aver sottoscritto la mia sentenza di morte.
Avrei voluto dispor l’animo di Fanny a ciò ch’era irrevocabile, avrei
voluto avvezzarla a star meno con me, ma le parole mi morivano sulle
labbra, ma io non sapevo respingerla quand’ella mi veniva presso, e
colla sua vocina squillante mi diceva: — Zia Maddalena, dammi un bacio.




XXI. 


Questa volta la risposta non si fece attendere. La famiglia de Serges,
scriveva il notaio, aveva letto con grande maraviglia i documenti
lasciati dal Visconte, e s’era doluta che la persona a cui quei
documenti erano stati consegnati li avesse tenuti occulti sì a lungo.
La disgraziata _liaison_ del Visconte aveva afflitto soprattutto la
nobile signora Viscontessa sua madre; nondimeno, poichè un vincolo
così disuguale era stato all’ultimo momento benedetto dalla chiesa,
si era pronti ad accogliere nel castello la fanciulletta Fanny affine
di darle una educazione conforme al suo nome e al suo grado. Le
vicende politiche esigevano che non si perdesse tempo; perciò questa
lettera di poco avrebbe preceduto _Monsieur Simon_, antico servo
di casa de Serges, e _Mademoiselle Ernestine, gouvernante_, che la
nobile viscontessa de Serges, madre del defunto Visconte, assegnava
alla bambina. Era inutile, anzi non si desiderava che altre persone
di Venezia l’accompagnassero. Quanto a lui, uomo d’affari della
famiglia, egli era incaricato di chiedere la nota delle spese occorse
pel mantenimento della _jeune Vicomtesse_, a cui il defunto Visconte
non avesse provvisto. Saputo questo, soggiungeva la lettera con calma
imperturbabile, la nobile famiglia non avrebbe mancato di far avere un
congruo compenso a chi aveva custodito per tanti mesi una de Serges.

Oh come s’inganna chi crede di poter dire: Ho toccato il limite estremo
delle sventure e dei patimenti! Io, povera martoriata, l’avevo creduto;
ma no, c’era da durar peggio, peggio assai. Perder Fanny era ancora un
nonnulla, bisognava aggiungervi questa umiliazione d’esser trattata
come una mercenaria. Non vi offrivano nemmeno una parola di grazie,
vi offrivano, se volevate riceverla, una borsa. Oh! Fanny, e a te pure
irrigidiranno il cuore, e tu pure dimenticherai, fra gli splendori del
tuo soggiorno, la zia Maddalena che ti ha tanto amata. Ma se invece,
o mio gracile fiore, quell’aria non fosse fatta per te, se quella
stessa gelida boria con cui si trattava la donna che ti aveva raccolta
si usasse verso di te, figlia di oscura popolana, se gli scherni
avvelenassero la tua anima ingenua, togliendoti, oltre alla felicità,
anche la gentilezza e la confidenza di chi vive cinto d’amore e di
cortesia, o che delitto non avrei commesso dandoti in mano a simil
razza di gente?

E non era lecito di prorompere, di rendere offesa per offesa, perchè
non ne ricadesse il colpo sulla bambina, perchè quelle anime ingenerose
non se ne vendicassero sul suo capo innocente!

Oh che pena era allora il metter da parte i vestitini di Fanny e la
sua biancheria, proprio come si fa per una sposa che lascia la casa
materna! Che pena era sentirla parlar del futuro e di _quando sarebbe
grande_, come se il futuro (che dico il futuro?), la domane, non avesse
dovuto sbalestrarla in altri paesi, in mezzo ad altre abitudini!

E la era in altana con la Maria e col suo inseparabile amico, quando
mi si presentarono _Monsieur Simon_ e _Mademoiselle Ernestine_. Sapevo
pure ch’essi dovevano venire; tuttavia a vederli sentii una trafittura
al cuore.

Erano d’aspetto molto diverso. _Monsieur Simon_ pareva un uomo verso
i sessanta; di capelli bianchi, raso accuratamente, di persona giusta,
asciutto, impettito. Vestiva di nero da capo a piedi, era il vero tipo
di un antico servo di casa patrizia. Parve non s’aspettasse di entrare
in una dimora signorile, perchè quando, guardandosi intorno, vide le
belle mobilie e gli eleganti addobbi della stanza, il suo volto si
compose a maggior riverenza, e mentre al primo affacciarsi sulla soglia
non s’era che leggermente inclinato, nel farsi innanzi e nel porgermi
una lettera del notaio Moussu che constatava esser lui la persona
incaricata, insieme a _Mademoiselle Ernestine_, di prender Fanny, si
piegò ad angolo retto in atto umile ed ossequioso.

Meno rigida nelle movenze era _Mademoiselle Ernestine_, ma era altresì
molto più antipatica. Giovane ancora, le si leggeva in fronte la
pretensione di esser bella, e di fare impressione. Aveva nelle membra
un’affettata cascaggine, il tuono della voce rivelava uno studio
singolare di dolcezza e d’intenerimento. Ma gli occhi socchiusi,
inquieti, dicevano di non fidarsene, e la voce stessa, quando usciva
naturale, aveva in sè qualche cosa di acre, di stridulo che disgustava.
Sotto le apparenze fredde e diplomatiche di _Monsieur Simon_ poteva
forse esservi un cuore generoso; l’unzione di _Mademoiselle Ernestine_
non doveva invece essere che la maschera dell’egoismo.

La spigliatezza colla quale io parlavo il francese produsse un effetto
gradevole su ambedue i messaggeri, che senza dubbio s’aspettavano
di trovare in me una zotica _bourgeoise_. Nè fu minore la loro
soddisfazione quando dissi che anche Fanny si esprimeva speditamente
nell’idioma di suo padre. — _Madame la Vicomtesse en sera bien aise_
— dissero ad una voce. Quando però io tentai di avere informazioni
esatte intorno alla famiglia de Serges, _Monsieur Simon_ mi rispose
col maggior laconismo possibile. Seppi soltanto che convivevano nel
castello la vecchia viscontessa Renata, madre del visconte Gastone,
paralitica da più anni e condannata ad essere trasportata dal letto
alla poltrona e dalla poltrona al letto, due figli e due nuore coi
loro bambini, più una nipote, orfana sino dall’epoca del _Terrore,
la Marquise Virginie, dernier réjeton d’une des premières familles de
France_ — osservò _Monsieur Simon._

— _Pauvre demoiselle!_ — sclamò _Mademoiselle Ernestine._ 

Chiesi spiegazione di questa frase, ma _Mademoiselle Ernestine_,
arrestata da un gesto di _Monsieur Simon_, non parlava più.

— _Elle a perdu ses parents sur l’échafaud_ — disse il servo
rispondendo invece della sua compagna. — _Voilà, ce que Mademoiselle
Virginie entendait dire_.

Ed ecco un gran batter d’usci, e un suono di risate, fresche, spontanee
come i gorgheggi di un canarino.

Fanny, ignara de’ due nuovi arrivati, spinse con forza la porta, ed
era sul punto di correr verso di me. Ella vestiva un abitino grigio
orlato di nero, aveva una ghirlanda di foglie di vite bizzarramente
intrecciata nei biondi capelli, e i suoi bellissimi occhi azzurri
mandavano scintille. Ma quando vide i due sconosciuti si annuvolò ad un
tratto, e se ne stette sospesa, senza andar nè innanzi, nè indietro.

_Café-au-lait_ abbaiava intanto con tutta la forza de’ suoi polmoni,
onde _Mademoiselle Ernestine_ si rannicchiò dietro _Monsieur Simon_,
che gravemente diceva: — _Calmez vous, Mademoiselle._

Per quietar la smorfiosa cameriera chiamai Giannina, e le diedi ordine
di portar via _Café-au-lait_, cosa che parve offender Fanny, non
avvezza a veder usati simili sgarbi al suo favorito. E fece anch’ella
atto di andarsene, ma io la chiamai presso di me, e levatale di capo
la ghirlanda che mi sembrava in quell’ora un intempestivo ornamento, le
posai una mano sulla spalla e le dissi — Sii buona, o Fanny, e stammi a
sentire.

Mi guardò raccomandandosi, come presaga di qualche trista nuova. 

— Bimba mia, tu hai tanto giudizio che non si può nemmeno calcolarti
una fanciullina che non ha compito ancora i cinqu’anni.... Tu
capisci le cose, come le capiscono i _grandi_.... La mamma del tuo
povero babbo.... la tua nonna vuol conoscerti, e ha mandato quelle
due persone a prenderti... Zitta, bimba, lasciami finire.... Domani
intanto tu andrai con loro...... sii buona..... e poi — soggiunsi
facendomi violenza per dire una pietosa bugia — e poi verrò anch’io a
raggiungerti, e torneremo indietro insieme....

— Ma io non voglio andare — replicò ella inghiottendo le lagrime. 

— _La charmante enfante_ — sclamò _Mademoiselle Ernestine_, e si fece
presso per carezzar la bambina. Ma questa non volle saperne, e pestando
i piedi con dispetto, cacciò il capo fra le mie ginocchia e gridò
più forte che mai: — Non voglio andare, non voglio. — _Mademoiselle_,
infastidita, si ritrasse.

— La persuaderemo — diss’io in francese — ma ci vuoi pazienza, povera
creatura! Si può dire che dacchè ella ha lume di ragione non vede altri
che me e la mia Maria, e quel suo indivisibile cagnolino.

_Mademoiselle Ernestine_, colta alla sprovveduta, lasciò sfuggire una
di quelle note disarmoniche e dispettose che si sprigionavano dalla sua
laringe quand’ella non si ricordava di modularle. — _J’espère bien que
nous ne devrons pas prendre avec nous cette vilaine.... cette bête qui
parait être très-incommode._

_Monsieur Simon_ le slanciò uno sguardo severo, e facendo dalla sua
seggiola un profondo inchino verso di me, disse: — _Nous dependrons en
cela des ordres de Madame_.

— Hai sentito Fanny, se sarai buona, e se quieterai _Café-au-lait_,
potrai portare in viaggio anche lui. Su via, il mio tesoro, non
disperarti, vedrai che bei siti, che bel giardino! Altro che la nostra
piccola altana! E poi vi saranno i tuoi cuginetti che ti faranno
un’accoglienza magnifica.... _N’est-ce pas vrai, M. Simon, que ses
petits cousins seront bien aises de la voir?_

— _Je le crois bien_ — rispose l’interrogato; ma _Mademoiselle
Ernestine_, punta perchè non avessi rivolto a lei la domanda, fece una
smorfia che pareva dire: — Io invece non lo credo niente affattissimo.

Ma nè la promessa della compagnia di _Café-au-lait_, nè la prospettiva
del bel giardino e dei cuginetti valse a calmare Fanny, che si teneva
stretta al mio vestito, e ripeteva: — Voglio restare con la zia
Maddalena.

Con l’animo straziato, com’è facile immaginare, assicurai _Monsieur
Simon_ e _Mademoiselle Ernestine_ che quelle resistenze si sarebbero
vinte, e che il dì appresso, perchè gli avvenimenti incalzavano, e non
c’era da perder un minuto, ogni cosa sarebbe pronta per la partenza.
Offersi loro di alloggiare in casa mia per quella notte, ma erano già
scesi all’albergo, e non desideravano far trasportare i loro bagagli;
sarebbero passati il mattino a prender la bimba. Convenni che nel
tragitto sino a Fusina sarebbe andata in gondola anche Maria, la quale
non poteva nemmen ella acconciarsi all’idea di lasciar la fanciulla
ch’ella aveva tenuto seco fin da quando era stata svezzata. Benchè non
sapesse una parola di francese e non si fosse mai mossa di Venezia, la
buona ragazza avrebbe consentito ad andar con Fanny in capo al mondo,
ma le istruzioni di _Monsieur Simon_ erano esplicite. Egli non doveva
condur seco _personne_ fuori della bambina. Una eccezione fu fatta per
_Café-au-lait_, quantunque _Mademoiselle Ernestine_ lo vedesse assai
di mal occhio e mostrasse di provar rammarico del facile assenso dato
da _Monsieur Simon_ alla mia preghiera. Debbo dirlo? Intercedendo
affinchè _Café-au-lait_ potesse accompagnare Fanny, mi pareva di darle
almeno un difensore, un amico che l’avrebbe confortata in mezzo a gente
indifferente ed ostile.

Soltanto quando fummo soli, la piccina consentì ad alzar la testa
che aveva tenuta sino allora celata nel mio grembo. Povera creatura!
Un’ora prima sorridente, festosa, incoronata come un allegro genietto,
ora colla chioma scomposta, cogli occhi gonfi di lagrime, con una
stanchezza desolata dipinta sul viso. Non piangeva più, tremava come
di freddo, e le sue labbra stentavano ad articolar parole.... Oh! se
avessi potuto dirle: è stato un brutto sogno; non c’è nulla di vero
in quello che hai inteso finora. Ma no, tutt’altro, bisognava invece
tornare alla carica, tormentare la piaga aperta nel suo cuoricino. E
soprattutto bisognava mentire. — Non si tratta che di pochi giorni,
sai? Fanny. — Mi guardava, voleva credermi, ma per quanto facesse, non
vi riusciva.... Nel salotto, sopra un panchettino, c’era una carta con
entrovi delle perle di Murano di vari colori. Fanny s’era messa quella
mattina a infilarne una collana per farmene dono, poi, con la facile
volubilità dei bambini, aveva tralasciato, dicendo: — Finirò domani. —
Ma dopo ch’ella ebbe inteso come domani appunto ella dovesse partire,
si ricondusse tacitamente presso il panchettino, e ripigliò il suo
lavoro. A ogni perla ch’ella passava nell’ago una lagrima le colava dal
ciglio, pur non si mosse dal suo posto fin che non ebbe finito. Allora,
annodati insieme i due capi del monile, venne da me, mi posò sulle
ginocchia la sua povera offerta, e disse: — Quando sarò tornata, te ne
farò una più bella.

Triste, ma rassegnata, prese in braccio _Café-au-lait_, e gli
raccomandò che se voleva accompagnarla fosse buono, e non abbaiasse a
_Mademoiselle Ernestine_, e non facesse di quei salti sconsiderati che
faceva in casa. _Café-au-lait_ non capiva nulla, ma era tutto turbato
di quelle insolite prediche.

La sera, l’ultima sera ch’ella dormiva sotto il mio tetto, Fanny ebbe
un nuovo scoppio irrefrenabile di pianto, e ripetè che non voleva
partire se io non andavo seco; poi si acquetò con la promessa che non
avrei lasciato correre più d’una settimana senza raggiungerla. Era
stanca, aveva tanto patito in quel giorno che il sonno scese benefico a
ristorare il suo corpicino. Pochi minuti dopo ch’ella aveva chiuso gli
occhi, le traccie del dolore sparirono dal suo viso, un roseo incarnato
le tornò sulle guancie, e da tutta la gentile fisonomia spirava una
pace contenta e serena. Dormi, dormi, angioletto, finchè la provvida
natura contende alle lugubri immagini il mondo dei sogni. Verrà giorno
pur troppo che i tristi pensieri della vigilia varcheranno quella
soglia misteriosa, e verranno all’origliere ove poserai il tuo capo
innocente!

Passai la notte al tavolino. Scrissi prima al notaio Moussu, frenando
la mia collera per le sue offerte ingiuriose e dicendogli anzi ch’io ne
incolpavo me stessa, che non gli avevo dato modo di meglio conoscermi.
Una sola cosa avrebbe potuto confortarmi della perdita di Fanny: il
saperla felice; una sola cosa io chiedevo: che mi si informasse talora
di lei. Quindi mi feci coraggio, imposi silenzio al mio orgoglio,
e vergai una lunga lettera alla viscontessa Renata, alla madre di
Gastone. A chi, meglio che a lei, potevo raccomandare la figlia del
figlio suo? Fui umile, io così altera, infinsi i miei sentimenti, io
così sdegnosa d’ogni simulazione. Fanny, comunque nata, io dicevo,
portava scritto in volto la nobiltà del lignaggio paterno. Benchè
bambina affatto, io non dubitavo ch’ella avrebbe saputo corrispondere
alle accoglienze che certo le si preparavano. Forse era un po’ timida,
poichè in Venezia aveva veduto pochissimi, ma il suo cuore si apriva
presto alla simpatia. Tutto si sarebbe ottenuto da lei, pure di amarla.
Nè io dubitavo che la si sarebbe amata. Che se l’avere per oltre un
anno e mezzo custodita con cura gelosa una figliuola del visconte
Gastone era un titolo a mio favore presso la nobile famiglia de Serges,
io supplicavo che si volesse richiamar il mio nome alla memoria della
piccola Fanny, e che non mi si chiudesse la porta in faccia se un
giorno io venissi a darle un saluto. — I primi chiarori dell’alba
mi sorpresero mentre io suggellavo questa lettera, che avevo dovuto
ricominciare tre o quattro volte prima di venirne a capo.

Giannina, entrando per tempissimo in camera mia, mi trovò alzata. —
Povera padroncina — ella sclamò, — la non si è neppur messa a letto,
stanotte. Oh! ha ragione, sa. C’è da impazzire, a pensar che se ne va
via quell’angioletto. E anche per me, con quell’allegrezza che posso
aver nell’anima, anche per me era una gran distrazione il vederla,
l’udirla, il giuocare con lei. Ma quando il Signore ha segnato una
casa, non c’è scongiuri che tenga, le disgrazie ci piovono dentro
come a tetto scoperto. Che cosa abbiamo fatto di male noi due per aver
questa sorte?

— Che vuoi che ti dica, buona Giannina! Pazienza. 

— Pazienza! Pazienza! — ella ripetè spalancando le imposte. — È un bel
rimedio la pazienza.

Il sole indorava i tetti delle case dirimpetto. — Che bel sereno! —
sclamò Giannina.

— Meno male. Fanny avrà un buon viaggio — diss’io. E, guardando
l’oriolo, soggiunsi: Sono le sei. Passeranno a prender la bimba alle
nove. Bisognerà svegliarla.

— Oh la lasci dormire un altro po’. Chi sa come dormirà domani! 

— E Maria s’è alzata? 

— Era in piedi quando entrai or ora nella camera. Mi fa una gran pena
anche lei....

— Su, via, non ci pensiamo e andiamo dalla bambina. 

Un raggio di sole si riposava sul letticciuolo di Fanny.
_Café-au-lait_, che aveva passato la notte rannicchiato a’ suoi piedi,
s’era desto a quel raggio, e in quel momento spalancava la bocca a
un lungo sbadiglio e stendeva le quattro zampe. Al vederci spiccò un
salto, e venne a lambire le vesti a Giannina e a me.

— Tu pure avrai le tue tribolazioni, povera bestia — disse Giannina,
che, contro l’usato, vedeva tutto nero.

Fanny sorrideva nel sonno. Non seppi resistere alla tentazione, e
chinatami su lei, le diedi un bacio, quanto potei più leggiero, sulle
labbra. Si scosse, e socchiudendo gli occhietti: — Oh, eri tu, zia
Maddalena. Sognavo proprio di te.

— Grazie, angelo — risposi sbadatamente. — Ma ora è tempo che tu ti
alzi. Lo sai che devono venirti a prendere.

Il suo viso si fe’ scuro scuro, e temetti che tornassimo alla scena di
jeri. Ma le dissi e le replicai tante volte che se fosse stata buona
sarei andata a prenderla entro pochi giorni, che frenò la sua gran
voglia di piangere, e malinconica sì, ma tranquilla, si lasciò vestire.
Le mettemmo attorno tutta biancheria di bucato; poi, per la prima
volta, affinchè non le dessero noja, annodammo in due treccie i suoi
capelli che di costume le piovevano sciolti sugli omeri, e finalmente
Giannina le acconciò in dosso un nuovo abito, semplice, a mezzo
lutto, che le pareva dipinto. In altri momenti che festa la si sarebbe
fatta di questa novità!.... Venne quindi a colazione in salotto, lì
ov’ella soleva far salire _Café-au-lait_ sopra una seggiola alla sua
destra e metteva la puppattola alla sinistra, ma quel giorno lasciò
la puppattola in un canto, e posò in fretta sul pavimento la scodella
di _Café-au-lait_, che levava il muso in aria per capire i motivi di
quelle nuove disposizioni. Intanto io raccoglievo i balocchi di Fanny,
sparsi qui e là nella stanza.

— Che cosa fai, zia Maddalena? — ella chiese, guardandomi. 

— Vo’ collocar questa roba nella tua valigia. 

— Ma perchè? Non devo tornare fra pochi giorni? 

E nell’accento con cui ella pronunziava questa domanda v’era un dubbio
così angoscioso, un’ansietà così desolata, che non le lasciai tempo
di finire, e dissi — Hai ragione. Smetto. Pensavo però che per questi
pochi giorni....

— No, zia Maddalena, finchè non sono teco, non voglio giocar più.... —
Indi soggiunse: — Vorrei salire in altana.

Ancora una volta i suoi piedini fecero suonare la scaletta di legno che
metteva a quel nostro pensile orto, ancora una volta la sua testina
sbucò tra il frascato, e le sue mani tenerelle colsero un grappolo
della vite domestica.

_Monsieur Simon_ e _Mademoiselle Ernestine_ furono precisi all’ora
stabilita. _Monsieur Simon_ era più diplomatico, _Mademoiselle
Ernestine_ più svenevole del dì precedente. E dir ch’io dovevo affidare
a queste due persone la mia Fanny! Mi scoppiava il cuore in pensarlo.
Chiamai da parte _Monsieur Simon_, che, al confronto, m’ispirava
meno antipatia, e quasi con le lagrime agli occhi gli raccomandai la
bambina. Poscia, tolta di tasca una borsa, nella quale erano parecchie
monete d’oro, gliela offersi a compenso delle cure ch’egli avrebbe
per la piccola viaggiatrice. Ma egli corrugò la fronte con alterezza
patrizia, e mi disse che _jamais la noble maison de Serges ne lui
aurait fait une honte semblable_. E, con queste parole, respinse
l’offerta. Capii di aver sbagliato e gliene chiesi scusa. _Vous
n’étiez pas censée de me connaître_, egli rispose. Quell’orgoglio,
ch’era pur segno di nobiltà d’animo, mi piacque, ed io replicai che le
sollecitazioni che non osavo più fare al servo le facevo al gentiluomo,
e ch’io speravo ch’egli sarebbe andato orgoglioso di protegger la
figlia del visconte Gastone. — _Elle n’aura pas besoin d’être défendue_
— diss’egli chinandosi leggiermente.

Era l’ora della partenza. Presi fra le mie braccia Fanny e la copersi
di baci. Ma dovetti deporla presto, perchè sentivo ch’eravamo ambedue
sul punto di piangere. Le acconciai io stessa il cappellino di paglia
intorno a cui ondeggiava un sottil velo nero; poi ella mi diede la mano
perchè la accompagnassi fino alla gondola. _Café-au-lait_, abituato
a non lasciar Fanny un solo istante, veniva dietro macchinalmente e
pareva aver capito che non doveva nè abbaiare, nè saltellare. Allorchè
fummo alla riva, esso balzò in barca pel primo, ma quando vide ch’io
m’accomiatavo nuovamente dalla bambina, montò sulla prora e guaì tre
o quattro volte in tuono lamentevole. Poi, la gondola non essendosi
ancora mossa perchè _Monsieur Simon_ e _Mademoiselle Ernestine_ stavano
disputando fra loro sul posto ove sedersi, l’amorosa bestiuola spiccò
un salto e m’afferrò il vestito coi denti, come mi volesse trascinar
dietro a sè.

— Su, via — sclamò uno dei barcaiuoli — il cane parte o resta? 

— _Café-au-lait!_ — gridò la vocina di Fanny. 

A quella voce, ch’esso non aveva mai lasciato senza risposta,
_Café-au-lait_ abbandonò il lembo della mia gonna, e dopo avermi
slanciato uno sguardo di rimprovero e di dolore, ridiscese nella barca
col muso chino e con la coda fra le gambe.

— Zia Maddalena! Zia Maddalena! ti aspetto presto. 

— Addio, angelo. 

Rifeci tutti i gradini, e piegatami con la persona, baciai un’altra
volta la mia bella innocente che, tenuta da Maria, spingeva la testa
fuori del finestrino.

Addio! addio! Il pesante portone della riva s’è chiuso, e l’ampio
vestibolo del palazzo è rimasto nell’ombra. Così le tenebre hanno
involto il mio povero cuore. Dopo la breve estasi d’un giorno, le
dolci speranze; dopo le speranze, i timori; dopo i timori, la desolata
certezza. Ma sin che Fanny animava di sua presenza la casa, l’anima mia
non era derelitta. Oggi sì che posso chiedere: Perchè vivo?




XXII. 


Fanny era partita uno degli ultimi giorni di settembre. Al 3 ottobre il
Vicerè d’Italia dichiarava Venezia in istato d’assedio; al 6 compariva
l’ordine, che già i più cauti avevano prevenuto, di approvvigionarsi.
La città era cupa, pensierosa. Nelle _sagre_, nei _luni nel lido_
brillavano alcuni sprazzi dell’antica allegria, ma anche in quei brevi
intervalli era un’allegria forzata, morbosa. Girando con Giannina per
le parti più remote di Venezia, vedevo sulla soglia dei miseri tuguri
intere famiglie cui andava via via mancando il lavoro e cui sarebbe
fra poco mancato il pane. Erano madri il cui seno esausto non aveva più
latte, erano bambini squallidi, gialli, cogli occhi infossati, con le
labbra penzolanti e senza sorriso, erano uomini che, trovando chiusa
l’usata officina, stavano seduti sul gradino della porta, coi gomiti
appuntati sulle ginocchia, col viso nascosto fra le mani, taciturni,
accasciati, immobili. Quand’io passavo, i fanciulli tendevano la mano
ed io mettevo qualche soldo in mano a tutti. Essi mi benedicevano e
mi pareva che la loro benedizione dovesse ricader su Fanny, sulla mia
tenera pellegrina. Ov’era essa? Era giunta? Come l’avevano accolta?

Circa alla metà del mese, un dopopranzo, nel tornare a casa con
Giannina da una delle solite passeggiate, ci ferisce l’orecchio
un fievole guaito. È buio e non furono ancora accesi i fanali.
Accovacciata presso allo stipite del portone di casa v’è una bestia che
si lamenta e che fa vani sforzi per rizzarsi sulle zampe. Bussiamo;
un servo apre tenendo un lume. Giannina ed io molliamo entrambe un
grido. Quella bestia che si agita e si lagna è _Café-au-lait_. Dio
buono! In quale stato! Ha il pelo irto, le ossa che paiono sul punto
di uscir dalla pelle. Dev’esser tutto pesto perchè al solo toccarlo
ulula in modo compassionevole; però sembra lieto d’essere fra le sue
vecchie conoscenze e ci lambisce amorevolmente la mano. Trasportato
in casa, rifocillato, parve rimettersi alquanto e cominciò a muovere
qualche passo. Ma come era egli tornato? Come aveva potuto abbandonare
Fanny? Come trovare la via? Abbandonare Fanny! No, egli non l’aveva
abbandonata sicuramente; chiamata a giurarlo dinanzi a Dio, l’avrei
giurato senza paura. L’avranno piuttosto scacciato spietatamente,
avranno tentato di affogarlo per isbarazzarsene, i malvagi! Ed esso,
levatosi dal pericolo, chi sa come, e perdute le traccie della sua
amica, avrà errato a lungo sinchè il provvido istinto l’avrà ricondotto
a Venezia. Il più singolare era com’egli fosse riuscito a traversar
la laguna, ma non mancavano gli esempi di cani che, inavvertiti, erano
scivolati in qualche barca a Fusina od a Mestre, e così avevano potuto
arrivare in città. Del resto è agevole immaginarsi come l’ipotesi
più naturale non fosse la sola che mi si affacciasse allo spirito.
Mi funestavano terribili apprensioni che anche a Fanny fosse incolta
sventura, che l’arrivo del cane celasse qualche orrendo mistero e
m’irritavo con la povera bestia che non sapeva risolvermi il dubbio.
_Café-au-lait_ era malinconico, concentrato, girava per le stanze
come un’anima in pena, se s’imbatteva in qualche oggetto che avesse
appartenuto a Fanny, un ritaglio di veste, un balocco, vi si fregava
attorno mugolando sommesso; se nei miei discorsi con Maria o con
Giannina usciva il nome della bimba stava a sentirci col muso all’aria,
con le orecchie tese, e dimenava la coda e guaiva.... Ma dì qualche
cosa, _Café-au-lait_, spiegati.... Maria che aveva accompagnato i
viaggiatori fino a Fusina non sapeva nemmeno ella che cosa pensarsi.
Ella assicurava che _Mademoiselle Ernestine_, durante il tragitto,
s’era riconciliata con la bestia e se l’era presa in braccio...
Così andò per lunghi giorni finchè una lettera del notaio Moussu
mi sollevò di parte delle mie angosce. Fanny era arrivata presso la
famiglia. La viscontessa Renata l’aveva _trouvée assez bien_, ma era
dolente che la bimba fosse così poco istrutta _dans les pratiques
religieuses_, e nel mentre incaricava lui, il notaio, di ringraziarmi
pel mio _désinteressement_, lo incaricava eziandio di esprimermi
il suo rammarico per questa circostanza che la costringeva a rifar
l’educazione morale della sua nipotina. Ipocriti! Io ve l’ho data
schietta, ingenua, spontanea, e voi volete chiudere il suo spirito
nelle strettoie del bigottismo. A ogni modo, poichè senza questo
rimprovero io non avrei forse avuto notizie di Fanny, ben venga anche
questo rimprovero! Del resto, nessun particolare circa al viaggio.
Nulla che mi desse la chiave del ritorno di _Café-au-lait_.

E, a scrivere, ammesso pure che avessero voluto rispondermi la verità,
era ormai fatica gettata. La terraferma era piena di nemici, le
lettere, o si smarrivano, o erano trattenute per via, o non arrivavano
al loro destino che per miracolo. Che giorni tristi volgevano per
Venezia! Non passava dì che non giungessero feriti. Li conducevano
lungo i canali, in barche spesso scoperte, ammonticchiati gli uni
sugli altri. Non si poteva affacciarsi alla finestra senza vedere
uno di questi convogli, non si poteva tener le imposte aperte senza
udir gemiti ed imprecazioni. L’ospitale era zeppo per modo che un
giorno convenne trasportar in altro luogo parte degli infermi. Li
trasportarono a braccia per le strade. Che spettacolo! Ai primi
di novembre gli Austriaci erano già a Mestre. Gli avvenimenti
precipitavano. E in quei giorni appunto, singolare ironia! si compiva
la facciata del Palazzo Reale in piazza San Marco coll’innalzamento
dello stemma in pietra viva che portava nel mezzo un N coronato e nel
campo una stella sormontata da un’aquila coi fulmini agli artigli. La
folla guardava mormorando; alcuni slanciavano sommessamente qualche
epigramma, presto soffocato dalla paura della polizia. Di tratto in
tratto le reminiscenze degli antichi bagordi s’imponevano irresistibili
alla popolazione, e allora un ordine inatteso, bizzarro, serviva di
pretesto a un po’ di baccano. Così una domenica sera, appena pubblicato
il divieto di uscir di notte senza lume, si videro comparire in piazza
San Marco duemila lanternini d’ogni forma e colore portati in giro
da allegre frotte d’uomini e donne che cantavano e saltavano come
fosse di carnovale. A queste follie faceva riscontro la comparsa del
pan nero, la fucilazione dei disertori in campo San Francesco della
Vigna, la mortalità straordinaria negli ospedali, l’accattonaggio per
tutta la città. Con sì lieti auspici si apriva l’anno 1814. Nondimeno
la festa dell’Epifania, secondo l’usato, si pubblicò l’avviso che
permetteva le maschere, e la domenica successiva alcuni _lustrissimi_
fecero capolino sotto le _Procuratie_. Però, fischiati dal popolo,
si ritirarono. A render più intollerabili gli altri patimenti della
poveraglia si aggiunse il freddo. Intere famiglie senza pane, senza
tetto giravano per le strade chiedendo misericordia; sui gradini dei
ponti, sulle soglie delle case, esposti al vento, in mezzo alla neve,
migliaia d’indigenti sfoggiavano i luridi cenci e le membra piagate. In
mezzo a questo strazio il carnovale passava furtivo, quasi vergognando
di sè. I _Ridotti_ e i teatri erano aperti, ma pochi ci andavano, e
chi ci andava non osava dirlo; le maschere giungevano in gondola ai
brillanti ritrovi e in gondola pure ne uscivano, non avendo il coraggio
di mostrarsi per le vie; la _cavalchina_, insuperato spettacolo della
nostra _Fenice_, attirava appena qualche centinaio di persone, e i
palchi, che solevano vendersi gli altri anni a più di dieci zecchini
l’uno, potevano aversi quella sera per una ventina di lire.

Dal di fuori giungevano notizie confuse. Qualche volta il cannone
tuonava annunziando vittoria, ma più spesso correva su mille bocche
la voce di portentosi disastri che i proclami ufficiali mal potevano
celare. E il Governo, sentendo mancarsi sotto il terreno, diveniva
sospettosissimo, ordinava la chiusura dei caffè, proscriveva la
consegna di tutte le armi, faceva percorrer le contrade da pattuglie
innumerevoli.

In quei giorni appunto venne condotto a termine il processo del signor
Venanzio. Convinto di truffa, lo si condannò a sei anni di carcere.
Fu per mia madre un colpo di fulmine. Irreconciliabile meco perchè
nell’aiutarla non avevo voluto porgere una mano soccorrevole anche
al suo secondo marito, ella s’illuse però sino all’ultimo momento.
Venanzio, ella diceva, avrebbe saputo sbugiardare tutti i suoi
calunniatori, Venanzio sarebbe uscito innocente. Allorchè intese la
sentenza, proruppe contro i tribunali e contro gli avvocati, disse che
i suoi nemici avevano corrotto i giudici e che fra questi nemici ero
anch’io. Se, anzichè sottrarlo al pericolo di una condanna ignominiosa
io ve l’avessi spinto, ella non avrebbe potuto trattarmi più duramente.
Ella non veniva più da me, ma io mi recavo qualche volta a vederla. La
famigliarità carezzevole de’ suoi modi che s’era conservata in mezzo a
tutte le crisi, che, in mezzo a tutte le vicende aveva mantenuto nelle
nostre relazioni un certo abbandono affettuoso, quella famigliarità
era scomparsa affatto. O non mi parlava, o la sua parola suonava
rimprovero. Avevo voluto vincere il mio punto, avevo voluto dividerla
dall’uomo ch’io odiavo fin da piccina. Il mio beneficio (e, quanto a
me, giuro che non avrei chiamato così un servizio reso a mia madre) era
stato anch’esso un mezzo per raggiungere questo scopo; ella non poteva
essermene grata. Ma già non c’era da sorprendersene. Io appartenevo
a una razza _mercantile_, non avevo la delicatezza dell’aristocrazia,
non l’avevo mai capita, lei, che usciva da una famiglia patrizia. Se
m’era riuscito persino di attraversare le sue intenzioni su Clara!
Non lo sapevo che questa, ch’era la sua vera figliuola, ella voleva
maritarsela a modo suo? Io invece, col pretesto che si cercava
d’indurla a prendere il velo (come se fosse stato un disonore ed una
disgrazia), l’avevo aizzata contro i suoi genitori, e avevo fatto
buon viso alle sue tresche con un negoziante a cui adesso avrebbe
bisognato darla per amore o per forza, mentre, prima, ci sarebbero
stati a dozzine i partiti per lei nella nobiltà veneta. No, no, io non
avevo fatto il bene suo, avevo fatto il suo male, e tutto per odio di
Venanzio.... Ma ce la saremmo contata fra poco, quando fosse venuto il
regno della giustizia, chè già le cose non potevano durare in questa
guisa sicuramente, e il Signore l’avrebbe finita coi frammassoni, coi
liberali. Allora Venanzio sarebbe uscito di prigione, e ci sarebbero
entrati altri che adesso camminavano per le piazze e si spacciavano
per santi e per filantropi... Questi e simili discorsi teneva,
farneticando, mia madre, e destava, più che ira, pietà. Nè ella si
era cangiata soltanto nei modi; era trasformata altresì nell’aspetto.
Della sua bellezza, fino a pochi mesi addietro, così rigogliosa, non
restavano ormai che pallide traccie. I capelli, pur dianzi nerissimi,
le si erano inargentati subitamente; i suoi occhi, che una volta non
sapevano piangere, davano segno di aver versato gran copia di lagrime
negli ultimi tempi; la persona svelta ed eretta s’era alquanto curvata.
Insomma gli anni, i quali parevano per lo addietro averla dimenticata,
l’avevano ad un tratto raggiunta. Dopo la catastrofe di suo marito
s’era ritirata anche dalla sua società prediletta e si circondava
soltanto di alcuni preti della parrocchia che le riempivano la testa di
fanfaluche e accarezzavano la sua crescente bigotteria. Clara, egoista
per indole, non si dava troppo pensiero di distrarla, ma badava a fare
all’amore col suo Roberto, e disarmava le collere materne col fingere
un gran fervore religioso. — Almeno Clara ha questo di buono — diceva
mia madre — ch’ella non vive da eretica come Maddalena. Il convento le
ha servito almeno a farla timorata di Dio.

È agevole immaginarsi che, in questa condizione di cose, io ero sempre
più inesorabilmente condannata alla solitudine. Il mio antico crocchio
s’era tutto disperso. Veniva soltanto a visitarmi talora Don Gaudenzio,
ma l’avevano nominato parroco a Castello e, vecchio com’era, non si
avventurava volentieri alla lunga passeggiata che gli toccava fare
per giungere sino a casa mia. Inoltre non c’era più la signora Elena
che volesse udire le sue poesie inedite, non c’erano più compagni per
giuocare alle carte, ed il buon sacerdote finiva sempre col trovarsi
spostato.

Giannina e Maria, ch’io avevo tenuto meco anche dopo la partenza
di Fanny, erano in quel tempo (lo dico senza vergognarmene punto)
le mie due migliori amiche. Alla disuguaglianza della nascita e
dell’educazione riparava la bontà schietta dell’animo e la simpatia con
cui dividevano entrambe le mie tacite angoscie. _Café-au-lait_, giunto
nel miserevole stato che descrissi poc’anzi, era oggetto costante
delle loro cure; esse amavano in lui la bambina ond’esso aveva diviso
i giuochi e vegliato i sonni, e della quale esso sapeva in quel momento
più di noi tutti, e certo col suo guaito lamentava la sorte. La povera
bestiuola, circondata da tante sollecitudini, ricuperava lentamente il
vigore del corpo, i suoi ossicini andavano rivestendosi d’un più denso
strato di polpa, il suo pelo tornava a farsi lucido e fino, ma chi
rammentava il vispo _Café-au-lait_ d’una volta, non poteva riconoscerlo
senza fatica. Era tardo nelle sue movenze, i suoi occhi, già così vivi
e lucenti, erano come appannati, e la sua voce un tempo così sonora
moriva spesso in un gemito. Nessuno lo vedeva più fare un salto,
nessuno l’udiva più dialogar dalla finestra coi cani del vicinato; per
solito si metteva presso al caminetto e stava lì disteso, scaldandosi
alla vampa che guizzava capricciosa lungo i tizzoni.

Io non ero certo avara; però fino dagli ultimi anni vissuti nella casa
paterna avevo cominciato a persuadermi che la dissipazione nuoce a sè
senza giovare agli altri. Temperatissima ne’ miei bisogni e ne’ miei
desiderii, avevo, dopo l’eredità dello zio Baldassare, accresciuto il
mio patrimonio. Ma le recenti vicende di mia madre, l’assegnamento che
avevo dovuto farle, gl’impegni che m’era toccato assumere per sanare
i suoi debiti avevano operato un effetto contrario e mi avrebbero reso
necessarie alcune economie nel mio sistema domestico. Senonchè, quello
non era il momento da pensarvi. Nè a me, nè ad alcuno che avesse senso
d’umanità, sarebbe bastato l’animo di licenziare in mezzo a tanta
miseria parte della servitù o di ritirar la mano che soleva correr
pietosa a lenimento degli altrui dolori. Era il mio conforto, era la
mia religione in quei tempi tristi il fare intorno a me più bene ch’io
mi potessi. Ogni giorno facevo dispensar pane e brodo ad alcuni fra
i più bisognosi della parrocchia; ogni giorno raccoglievo a scaldarsi
intorno a un buon fuoco e a rifocillarsi a una colazione semplice ma
succulenta di cui portavano i rilievi alla loro famiglia, le fanciulle
che anni addietro venivano da me a impararvi a leggere e a scrivere.
Povere creaturine! In quella dolce temperatura, dinanzi a quella tavola
appetitosa esse dimenticavano per pochi istanti le loro finestre senza
imposte, il loro focolare senza legna, il loro desco senza pane. E
anch’io dimenticavo tante cose vedendole sorridere. Ma poi, se uscivo
di casa, e m’imbattevo per via in altri fanciulli pallidi, con le
labbra e cogli occhi scoloriti per fame, mi si stringeva il cuore, e
dicevo fra me: — E a questi chi ci pensa?

Sulla fine di marzo la situazione era diventata intollerabile. La
carestia era a tal punto che nemmeno ai ricchi era dato trovare pan
bianco. Come in Francia ai tempi della rivoluzione, lunghe processioni
di donne percorrevano le contrade di Venezia e si recavano sotto le
finestre del comandante superiore a Santo Stefano levando altissime
grida, nè le sentinelle poste agli accessi di quella piazza bastavano
a impedire l’invasione dell’esercito femminile. Ormai la disperazione
rendeva audaci, gli arresti, le minacciate fucilazioni non impaurivano
più; s’imprecava al Governo, si esultava dei successi degli eserciti
nemici. Ricordo sempre che la domenica di Pasqua (era il 10 d’aprile)
si udirono le salve d’artiglieria del vascello austriaco ancorato
alla Piave che festeggiava una vittoria. Tutta la città fu in moto;
la gente accorreva sulla riva degli Schiavoni, sulle _Fondamente
nuove_ per raccogliere quei suoni, per confortarsi nel pensiero della
prossima liberazione. Come dissi già, ogni concetto politico era
sparito dall’animo dei Veneziani; liberazione significava soltanto il
termine dei patimenti corporali. Indi si vide il triste spettacolo
della vigliaccheria umana. I soldati della guarnigione, che pure
erano in gran parte italiani, ch’erano abbronziti dal sole dei campi,
che sotto generali famosi avevano traversato l’Europa, erano ormai
oggetto di abbominio e di scherno; i valorosi, i buoni erano gli
Austriaci, i _caiserlicchi_ che nove anni addietro non si potevano
soffrire. Orribile a dirsi, s’insultavano perfino i nostri feriti,
quando passavano, gemendo, nelle barche delle ambulanze; i mutilati
che, reggendosi a fatica, uscivano dall’ospedale, erano fatti segno di
sconci epigrammi. Gli accattoni, le donnicciuole, i fanciulli affamati
trovavano un sarcasmo contro queste povere vittime del dovere che
parlavano il nostro idioma, che combattevano intorno a una bandiera
nostra, che, per la prima volta, formavano il nucleo d’un esercito
italiano. Un esercito italiano! Ma chi se ne curava? Chi vi credeva?
Quasi nello stesso tempo il vicerè Eugenio e il generale austriaco
Nugent avevano parlato in nome dell’indipendenza d’Italia, ma le
moltitudini non si davano pena per sapere quale dei due parlava sul
serio. La frase era stata ormai tanto abusata!

Non dico poi del giubilo con cui fu accolta la nuova dell’ingresso
delle truppe alleate in Parigi e della destituzione di Napoleone.
Poichè si era certi che il gigante non poteva muoversi, tutti i
pigmei si levarono con grande schiamazzo in nobile gara di vituperi.
Quelli che avevano mendicato un suo sguardo, che avevano baciato la
polvere calcata dai suoi piedi, che umili o contriti avevano seguito
i suoi sfolgoranti corteggi, lieti di passar per lacchè del signore
del mondo, adesso andavano a gara per raccogliere una manata di fango
e gettargliela in viso. Quando, il 19 aprile, si seppe esser giunta
la notizia della cessione di Venezia, essersi dato l’ordine di levar
dalla piazzetta la statua di Napoleone e dalla facciata del palazzo lo
stemma imperiale, la folla accorse dai più remoti angoli della città
per assistere allo spettacolo, e si sarebbe fatta giustizia da sè
se non fosse intervenuta la truppa. Indi nacquero risse e ferimenti.
La canaglia, sempre codarda, trovava il coraggio per commettere una
viltà, e si scagliava sulle baionette italiane che facevano siepe
all’effigie del principe caduto. Nondimeno la statua non venne rimossa
che il mattino del 20 alle cinque, e benchè fosse ancora notte, la
Piazzetta formicolava di popolo, che pareva aver dimenticato il freddo,
la fame e ogni specie di patimenti nel gran giubilo di quell’istante.
Il giorno stesso strepitose acclamazioni salutarono un generale
austriaco sbarcato sul Molo. I vecchi capitani della Repubblica, reduci
dalla guerra di Chioggia e dalla battaglia di Lepanto, non potevano
accogliersi con maggiore entusiasmo. O Venezia, il cielo, prolungando
la mia triste esistenza, mi consentì di vederti rigenerata a una prova
di sangue e di fuoco; tre anni fa un altro assedio ti lavava da ogni
taccia di fiacchezza; i tuoi figli, languenti per fame, non invocavano
il nemico, ma combattevano sugli spalti; scrosciavano le palle ardenti
sui tetti, ma nessuno diceva d’arrendersi; la pestilenza infieriva, ma
i malati sul loro letto di dolore morivano col sacro nome d’Italia sul
labbro. E quando convenne capitolare, e gli Austriaci, al suono delle
loro musiche, ornati il capo di mirto, percorsero le vie della città
riconquistata, non una voce si levò ad applaudirli, non un fazzoletto
si agitò incontro ai vincitori.

Dallo spiraglio di queste imposte socchiuse, io vidi i loro ufficiali
vestiti di pompose uniformi e con le piume ondeggianti al cappello,
li vidi sdraiati nelle gondole voluttuose guardando con inquietudine
le grandi moli dei bruni palazzi, e le case che pareano deserte, e
rammentai il tempo in cui tutte le porte si aprivano, tutte le fronti
si spianavano allegre dinanzi ai nuovi signori. E adesso, o mia povera
patria, il giogo ti pesa sul collo, nè per quanto è vasto l’orizzonte
che abbracci con l’occhio, un lembo d’azzurro interrompe il tuo cielo
grigio e uniforme; ma il tuo nome è redento, ma il sorriso della
cortigiana non deturpa il tuo volto atteggiato a maestoso dolore. La
mia anima è chiusa ad ogni dolce impressione, ma non è chiusa però
a quest’orgoglio, di saperti, o mia patria, rispettata da tutti, di
saperti nobile e grande nella tua sventura, io, che ti vidi così bassa
e spregievole!

Certo allora, nel 1814, quello che mi feriva maggiormente non era che
si lasciasse cader con indifferenza il Governo italico legato al carro
d’un desposta; era che a sei o sette anni di distanza s’imprecasse
vilmente a ciò che si era schifosamente adulato, che l’arrivo dei nuovi
stranieri paresse suprema ventura.

Questo pazzo giubilo durò più settimane, non così però che in mezzo al
giubilo non rimanesse posto per la lurida miseria, per l’accattonaggio
sfrontato e per le aggressioni notturne. Indi il popolo si diede alla
devozione, e il podestà Gradenigo invitò la città a una funzione
religiosa di sette giorni consecutivi, a principiare dal 5 maggio.
Tutte le parrocchie dovevano successivamente recarsi alla basilica ad
adorarvi il Sacramento ivi esposto in permanenza. Finita la settimana,
e come a suggellare la cerimonia, sarebbe successa una processione
generale in piazza San Marco. Inutile dire i preparativi che se ne
fecero, la folla che vi accorse. Non erano spettacoli per me, ma seppi
che da tutti i balconi delle Procuratie pendevano tappeti ricchissimi,
che si accalcava alle finestre, sui tetti, sul campanile, e una
pubblicazione dell’epoca dice che v’intervennero 995 sacerdoti, 165
ex-monache e 21.065 secolari. Queste cifre spiegano abbastanza come
Venezia nel maggio 1814 ringraziasse il cielo della sua schiavitù.




XXIII. 


È agevole immaginarsi che il mio primo pensiero, appena finito
l’assedio, fu quello di scrivere in Francia per chiedere conto di
Fanny. Erano sette mesi ch’io non ne avevo notizia, e in sette mesi
quante cose potevano esser succedute! Durante il blocco, il pensiero
ch’era inutile spedir lettere e che non era sperabile riceverne faceva
sì ch’io mi rassegnassi tristamente al silenzio; la mia inquietudine
si destò, ed accrebbe a mille doppii tostochè le comunicazioni postali
furono ristabilite. Mi pareva che se il notaio Moussu, o i congiunti
di Fanny avessero avuto senso d’umanità, essi non avrebbero tardato a
informarmi della bambina; la loro trascuratezza riempiva il mio animo
de’ più sinistri presagi. Il minor male ch’io potessi supporre era che
Fanny si trovasse fra gente senza cuore. E come mai simil gente avrebbe
potuto renderla felice! Ma spesso io temevo molto di peggio. L’idea
del ritorno di _Café-au-lait_ si associava nel mio spirito a non so
che larve paurose ond’io torcevo inorridita lo sguardo. Esse fuggivano
come i sogni quando la ragione era presente appieno a sè stessa; come
i sogni mi si riaffacciavano quand’io lasciavo libero il corso alla
fantasia.

I messaggi, tanto aspettati, arrivarono. L’uno, brevissimo, del notaio,
mi diceva che Fanny era un po’ tarda a ricambiare l’affetto della sua
famiglia, era di carattere un po’ chiuso e _maussade_, ma che alla
lunga avrebbe finito certo coll’adattarsi. L’altra lettera era di
_Monsieur Simon_. Era vergata con moltissimo studio, ma l’accuratezza
della calligrafia non serviva che a porne in maggior risalto l’infelice
grammatica e la dicitura contorta. _Monsieur Simon_ mi scriveva in
gran segretezza scongiurandomi di non mettere in ballo il suo nome.
Mi scriveva perchè aveva potuto persuadersi coi suoi propri occhi
dello straordinario amore ch’io sentivo per la _jeune vicomtesse_.
Non gli era dato nascondermi che la piccola Fanny stava poco bene.
Dopo un incidente avvenuto durante il viaggio e in causa del quale
s’era smarrito il fedel cagnolino, la bimba non aveva mai cessato
di piangere fino al suo arrivo, e aveva concepito una avversione
invincibile per _Mademoiselle Ernestine_. Giunta al castello, la sua
malinconia, anzichè diminuire, s’era accresciuta ed ella non aveva
voluto associarsi ai suoi _nobles cousins_, che, dal canto loro, non
erano stati _prévenants_ verso di lei. La sola persona con cui si
trattenesse di buon grado era egli, ma la nobile viscontessa Renata
non amava che una figlia del defunto Visconte passasse molte ore con
un _doméstique_. Le aveva preso, in luogo di _Mademoiselle Ernestine_,
una _bonne_ della Normandia, _excellente demoiselle d’une famille noble
appauvrie par la révolution_, ma non pareva che tra la fanciulla e
lei ci corresse una gran simpatia. Poi v’era _la marquise Virginie_,
donna di carattere così strano.... E qui alcuni puntini tradivano
le reticenze di _Monsieur Simon_. Insomma, era la conclusione della
lettera, egli la vedeva deperire e ne soffriva nel fondo dell’anima,
perchè s’era affezionato alla fanciulla più di quanto potessi credere.
Perciò aveva pensato di rivolgersi a me per consiglio e mi pregava
ch’io gli rispondessi a Nantes a un nome supposto affine di non dar
sospetti in famiglia. _Mademoiselle Fanny_, che non era _une enfant_,
ma _une véritable demoiselle_, sapeva ch’egli mi aveva scritto, ma
non lo avrebbe certo detto a nessuno. Ella mi mandava tanti baci, e mi
aspettava sempre, ripetendo a tutti ch’io avevo promesso di andarla a
prendere.

Questo epistolario con _Monsieur Simon_, la sola anima pietosa che
vi fosse in casa de Serges, si protrasse per alcuni mesi. Fanny mi
si dipingeva sempre malinconica, sofferente, aliena dai giuochi della
sua età. Ella spianava la fronte e snodava le labbra, soltanto quando
poteva sguisciarsene dalla sua guardiana e recarsi presso _Monsieur
Simon_, a discorrere di Venezia, di me, del suo _Café-au-lait_. Le era
stata una grande consolazione il sapere che questo suo cagnolino fosse
vivo e avesse trovato modo di tornarsene a casa, ma poi s’era disciolta
in lagrime pensando che solevano trastullarsi insieme e che ormai non
si vedrebbero più, poichè la zia Maddalena, cattiva, aveva fallito alla
sua promessa e non veniva a prenderla e ricondurla a Venezia.

Si può credere che allegria mi facessero queste comunicazioni.
Quand’esse mi mancavano, tremavo, quando giungevano, piangevo. Tuttavia
il silenzio mi sarebbe stato maggiore strazio e lo scambio di lettere
con _Monsieur Simon_ formava parte integrale del mio piccolo mondo.
Io vivevo più che mai entro il mio guscio di chiocciola. Non potevo
cacciarne fuori il capo senza un disgusto profondo. La mia patria,
che porgeva volonterosa i polsi alle nuove catene, mi destava un senso
misto di pietà e di ribrezzo. Mia madre aveva perduto le grazie della
persona e dei modi che, negli anni addietro, cingevano d’un fascino
irresistibile la sua frivolezza, passava metà della giornata in chiesa
e nell’altra metà imprecava a tutti coloro che avevano contribuito a
rovinare il suo Venanzio, compresovi il Governo austriaco che non aveva
capito esser suo primo dovere, appena entrato in possesso della città,
di liberare quell’integro uomo. Clara diventava sempre più bella,
ma i germi dell’egoismo portati nel nascere, educati nelle pareti
del chiostro, davano frutti meravigliosi. Ella aveva completamente
aggiogato a sè il buono e savio giovane che s’era invaghito della sua
avvenenza, e ne aveva fatto un docile strumento della sua volontà.
Anche l’amore era in lei un modo di soddisfare i suoi gusti; nulla
di più. Associarlo all’idea del sacrificio, dell’abnegazione, non era
cosa ond’ella si sentisse capace. Io la vedevo pochissimo. Ella s’era
ricordata di me quando aveva creduto ch’io potessi esserle utile, io
aveva fatto per essa ciò che mi pareva mio obbligo di fare. Cessato
in lei il bisogno, svanito in me il senso del dovere che mi aveva
indotto ad accorrere in suo soccorso, prevalsero le antiche ritrosie,
le antiche ripugnanze, inesplicabili, invincibili. Accade nella vita di
società che vi siano persone alle quali occorre esser presentati ogni
volta, giacchè, per quanti siano i colloqui che avete con loro, esse vi
rimangono estranee. Nelle famiglie il contatto d’ogni giorno spesso non
basta a creare la dimestichezza intima, la dimestichezza dell’anima;
troncata, per una ragione o per l’altra, la convivenza, sparisce
qualsiasi alimento alle mutue relazioni, e il cuore con sua meraviglia
s’accorge di non sentire alcun vuoto. Così accadeva fra Clara e me. Ci
evitavamo per un tacito accordo. Il sacro nome di sorelle non bastava a
stringerci insieme. Quando io me le avvicinavo, sorgeva a frapporsi tra
me e lei il pensiero della predilezione che il signor Venanzio aveva
mostrato per essa, dei discorsi che mi avevano ferito l’orecchio al
momento della sua nascita, delle parole proferite dallo zio Baldassare
prima di morire.

Del resto, se le mie inclinazioni mi avevano sempre fatta schiva
dei convegni romorosi e del viver brillante, lo stato presente del
mio animo non era tale da indurmi a cangiar sistema. Quando pur lo
avessi voluto, quando pure avessi cercato, ultimo rimedio alle cure
assidue, affannose, il frastuono assordante della società leggera e
pettegola, la dura necessità mi avrebbe ormai impedito di appagare il
nuovo capriccio. Avevo perduto quasi tutte le mie vecchie relazioni,
l’amor mio pel Visconte aveva compromesso il mio nome verso quelli (e
son tanti!) che sorridono indulgenti a mille tresche spudorate e non
perdonano alla fanciulla un affetto onesto, avevo infine, nelle ultime
vicende, assottigliato per guisa il mio patrimonio da esser costretta
alla più rigida economia. Non ero mai stata bella, ma adesso non ero
nemmeno più giovane. Avevo ventisette anni, e quella età che brilla
come la luce del meriggio sul volto della sposa felice, si riflette
come un malinconico tramonto sul fronte della zitella disingannata del
mondo. A ventisette anni è cominciata per la donna l’età delle memorie;
povera lei se quelle memorie son tristi!

Avevo avuto un bel sogno ed era svanito; sotto i ghiacci della Beresina
erano state sepolte tutte le mie speranze. Non mi restava che una
camelia avvizzita sul petto, e lontano, lontano, un altro pallido fiore
sbocciato al sole d’Italia ed ora chiuso fra i cristalli d’una serra,
ahimè, moribondo anch’esso come la mia gioventù, come la gioventù del
mio cuore!

Fanny è a letto da due giorni — mi scriveva _Monsieur Simon_
nell’agosto 1814. — Non sarà nulla, ma io sono triste ed impensierito.
La mi parve così pallida questa mattina, quando le portai un poco di
brodo. Si mise a sedere, e volle prender colle sue manine la tazza, ma
quelle manine tremavano come foglie. — Pochi giorni dopo, il fido servo
mi annunziava che Fanny s’era alzata, ma era sempre debole, e, secondo
lui, avrebbe avuto bisogno di cambiar aria.

Mi balenò alla mente un pensiero subitaneo; volare a Nantes, commuovere
l’animo del notaio Moussu e persuaderlo a darmi il suo appoggio,
andare seco, se fosse possibile, o sola, s’egli non avesse voluto
accompagnarmi, alla residenza dei de Serges, gettarmi ai piedi della
viscontessa Renata e scongiurarla, in nome della memoria del suo
Gastone, a permettere che Fanny venisse a ristorare le sue forze
in Italia. Oh! io non potevo credere che la vecchia signora fosse
deliberata a far morire la figlia del suo figliuolo. E sentivo ch’io
avrei accettata qualunque condizione ella mi avesse imposto, sentivo
che s’ella mi avesse detto: ad ottenere ciò che bramate occorre che non
siate più per Fanny la zia Maddalena d’un tempo, ma un’umile ancella
obbediente al cenno della compagna ch’io le avrò dato; ebbene, io avrei
risposto di sì.

Tarda a risolvere, pronta nell’eseguire, comunicai il mio proponimento
a Giannina. Voleva ella venir meco? Ella sarebbe venuta fino in capo
al mondo, mi disse. In quei tempi viaggiare era un’impresa seria; non
era facile nemmeno uscir della propria città, era difficilissimo uscir
dello Stato. Vinsi nondimeno gli ostacoli, mi accomiatai da mia madre,
che mi disse ch’ero pazza, e partii. _Café-au-lait_ voleva a tutti i
costi venir meco, ma io lo lasciai in custodia di Maria, dicendogli:
— Sii buono, e chi sa ch’io non torni con Fanny. — A questo nome si
scosse, mise un guaito, e mi fissò con uno sguardo rassegnato.

Mi feci precedere da due lettere, l’una pel notaio _Moussu_,
l’altra per _Monsieur Simon_. Non avevo voluto attender le risposte,
perchè potevano per avventura distormi dalla partenza, ed era mia
consuetudine, una volta fermo un proposito, di evitar tutto ciò che
potesse rimuovermene, di non rimeditarlo neppur io per tema che un
novello esame me lo facesse apparire meno opportuno.

Percorsi un’infinità di paesi senza vederli, facendo sosta le ore
necessarie per prendere un po’ di riposo e di cibo, non un minuto
di più. Appena giunta a Nantes, mi recai dal notaio Andrea Moussu,
dall’uomo nel quale Gastone aveva riposto una fiducia, che, per
l’esperienza ch’io ne avevo fatto, non mi sembrava punto meritata.
_Maître André_, così lo chiamavano a Nantes, aveva ricevuto appena da
un giorno la mia lettera, nè s’era per anco rimesso dallo scompiglio
che l’annunzio del mio prossimo arrivo gli aveva prodotto. A prima
vista la sua fisonomia non rivelava che l’imbarazzo e lo sbigottimento,
ma un osservatore pacato vi avrebbe scoperto eziandio l’espressione
di quella fiacca e tarda benevolenza che non è aliena dal giovare
ad altri, quando però non le costi troppe noie e fastidi. — _La
malheureuse idée que vous avez eue!_ — fu la prima frase con cui
egli entrò in argomento. — La sciagurata idea! Venire a Nantes, col
proposito di vedere i de Serges, che vivevano, si può dire, fuori dal
mondo, e che erano gente rispettabilissima ma piuttosto sospettosa,
specialmente verso i forestieri! Ero poi certa che sarei stata
ricevuta?

— Ma — gli risposi — io non vengo per visitaro i de Serges, ma per
veder la piccola Fanny, la figlia del visconte Gastone. L’averla
custodita per oltre un anno presso di me doveva pur legittimare la mia
presenza al castello.

— Sì, sì — egli disse — è innegabile che la famiglia di Serges ha
contratto degli obblighi verso di voi, e avrebbe voluto soddisfarvi....
_Mon Dieu!_ non vi offendete, _ne donnez-pas une interpretation
blessante à mes paroles_; intendo dire ch’essa avrebbe voluto
soddisfarvi in modo consentaneo al vostro decoro.

— Non v’è che un modo solo — interruppi. — Quello di permettermi ch’io
vegga Fanny e ch’io la salvi.

— Salvarla! Salvarla! È in poter vostro di salvarla? S’ella è gracile,
se subisce le conseguenze della sua nascita....

— Ah! — esclamai, — dunque è vero ch’essa mi muore.... Ditemi, ditemi
tutta la verità, parlate in nome del cielo....

Il notajo si guardò attorno inquieto. Egli aveva paura di me, e non
osava chiamare in suo ajuto per non tradirsi. Cercò di comporre le
labbra ad un risolino. — Ma no che non la muore. Chi vi ha raccontato
queste esagerazioni? _Que vous allez vite avec la fantaisie, vous
autres italiens!_ È un pezzo che non veggo _mademoiselle Fanny_, ma non
credo ci siano tutti questi guai. Credo soltanto che sia malaticcia....

— Ma non era! — io proruppi. — Era vispa, era florida, era gioconda,
quando uscì della mia casa. Anche lontana dalle mie braccia, se avesse
trovato amore, sarebbe cresciuta bella e rigogliosa, ma qui l’hanno
uccisa, hanno avvelenata la sua fanciullezza. Infami!

— Tacete, — egli gridò sbigottito. — Non sapete che parlate della
nobile famiglia de Serges?

— Me ne importa molto a me dei de Serges! Conoscevo uno solo di questa
famiglia che aveva veramente l’anima nobile, ed è morto. Poveretto!
egli fidava in voi, a voi egli raccomandava la sua bambina.

— No, no, — rispose frettolosamente _maître André_. — Io non ero che il
suo uomo d’affari. Ho tutelato gl’interessi di _mademoiselle Fanny_ e
v’assicuro io ch’ella ha un bel patrimonio....

— Oh era ben altro il debito vostro! Se aveste interpretata davvero la
volontà di Gastone....

— Ebbene, che avrei dovuto fare? _Que vouliez vous que je fisse?_ 

— Dovevate vigilare su lei, dovevate toccare in suo favore quei cuori
di bronzo, mummificati tra la boria aristocratica e la bigotteria....

— _Mademoiselle!_ 

— Ma non perdiamoci in chiacchiere. Forse c’è tempo di riparare a
tutto. Bisogna partir subito pel castello dei de Serges, bisogna che
voi mi accompagniate.

— _Comment!_ — sclamò il notajo. Ch’io vi accompagni.... Ma io ho i
miei affari.

— Spicciateli e vi attenderò. 

— _Plait-il?_ — diss’egli. — E che volete fare quando siete lì? — Indi
soggiunse a mezza voce: — _Quel diable de femme!_

— Prima di tutto voglio vedere Fanny. Poi parlerò io alla vecchia
viscontessa. È impossibile ch’ella non si pieghi a lasciar venire per
qualche mese la fanciulla in Italia.

— Credo che voi v’inganniate molto — egli rispose. — A ogni modo i
medici non permetterebbero questo viaggio....

— Ma dunque ella sta assai male.... E voi mi fate perder tempo, e non
sentite il bisogno di romper gl’indugi e di venir meco da quella che si
può dire la vostra pupilla?

— _Ma pupille! Ma pupille!_ Ma io non ho inferenza che ne’ suoi affari.
Ci mancherebbe altro!... E poi, lo sapete che il castello dei de Serges
è a dieci miglia da qui, che ormai è tardi e non ci si arriverebbe che
verso sera, e che finalmente io non posso far attaccare la mia carrozza
perchè ho il cavallo malato....

— Chi vi domanda la vostra carrozza? C’è la mia. Permettetemi. 

E, così dicendo, scossi un campanello che v’era sul tavolino. 

Il notaio mi guardava a bocca aperta. Entrò un servo, e gli ordinai,
in nome del suo padrone, che non osava contraddirmi, di recarsi subito
all’albergo ov’io ero scesa con Giannina e di farvi attaccare senza
indugio la mia carrozza, prescrivendo al cocchiere di venirci ad
aspettare al portone della casa.

Il servo stette un momento sospeso e domandò timidamente: — _Monsieur
va partir?_

— Per qualche ora — risposi. 

Il signor Moussu passeggiava in lungo e in largo la stanza, sbuffando e
pronunziando alcune frasi tronche. — Che cosa devo fare? Se mi rifiuto
non c’è modo di liberarsi mai più da questo demonio. _Quelle femme!_
Doveva toccare a me!... — Nel punto di lasciar la stanza il servo si
voltò nuovamente, e immobile con la mano sul saliscendi dell’uscio: —
Vado — disse indirizzandosi al suo padrone: — _Je vais._

— Ma sì, ma sì — rispose questi impazientito. — Quante volte bisogna
ripetere le cose!

— Grazie — sclamai quando fummo soli — grazie della vostra compiacenza. 

— Tenetevi i vostri ringraziamenti — egli replicò in tuono piuttosto
burbero. — È una violenza bella e buona. Ma non mi accadrà più, oh non
mi accadrà più certamente. _Je ferai garder ma porte._

Tornò un momento al suo scrittoio, mise in ordine alcune carte, e
poi si voltò verso il muro, e, levandosi in punta di piedi, guardò
un polveroso barometro ch’era appeso alla parete. — _Tenez_ — egli
disse segnando col dito — _tenez_, il barometro è al variabile.
— Avvicinatosi alla finestra, sollevò la tendina e girò gli occhi
attorno.

— Non vedete che non c’è neppur una nuvola? — osservai. 

— È anzi troppo sereno, troppo soffocante. Siamo in settembre; fa
un caldo di luglio. Non ci mancherebbe altro che mi toccasse un
acquazzone.

— Ma se vi ripeto che non c’è nuvole... 

— Non c’è nuvole! non c’è nuvole! Se non ce n’è, ce ne possono
venire.... — E tornò a percorrere la stanza su e giù brontolando fra
sè; — _Quelle contrariété! Quelle étrange femme!_

Allorchè si venne ad annunziarci che la carrozza era pronta, il notaio
si ritirò un momento in un camerino per farvi la sua _toilette_. Mi
ricomparve dinanzi con un gran cappello sotto il braccio, una cravatta
bianca alta cinque dita intorno al collo, una lunghissima _redingote_
verde mare e un paio di brache nanchino strette al ginocchio.

Lo seguiva il servo con un ombrellone blù in mano e un pesante
ferraiuolo sotto il braccio.

Non potei astenermi dal manifestar le mie maraviglie per tanti
preparativi. — Se avete detto poc’anzi che fa un caldo da estate.

— Se fa caldo, potrebbe far freddo — rispose sentenziosamente _maître
André_. Indi soggiunse: — Andar così dai de Serges senz’avviso, come se
si trattasse di persone di confidenza.... è mal fatto, malissimo fatto.

Salimmo in carrozza. I vicini si affacciavano alle finestre per veder
_maître André_ che partiva _avec une étrangère_. Alcuni salutavano
rispettosamente. Dovetti lasciare Giannina, perchè il notajo dichiarò
di non volere a niun patto andare dai de Serges _avec deux femmes_,
tanto più che _la gouvernante_, com’io gli aveva detto, era assai
bella, _et cela aurait fort scandalisée madame la vicomtesse qui était
on ne peut plus sevère à l’égard de ses doméstiques_. Del resto, io
calcolavo di tornar nella sera e dormire all’albergo.

Trovandosi a suo agio nella comodissima sedia di posta, _maître André_
spianò alquanto la fronte e sciolse lo scilinguagnolo. Il suo tema
favorito era l’antichità della famiglia de Serges. Questa, da cui ci
recavamo, era _la branche cadette_ che risaliva al 1300, ma _la branche
ainée_ era anteriore al mille. Peccato ch’essa si estinguesse con la
_marquise Virginie_. Ma!.... E qui parve volesse cominciare un discorso
di cui si pentì. Disse quindi che tra i de Serges v’erano stati
crociati, guerrieri, legislatori e che doveva essere una gran bella
cosa poter vantare simili antenati.

Non potei trattenermi dall’osservare che la soddisfazione era meno
grande di quanto si credesse, poichè io, per esempio, avevo fra i miei
antenati altissimi dignitarj della Repubblica, e non trovavo che questo
bastasse a render felici.

La notizia produsse una viva impressione sull’animo di _maître André_
che disse subito: — Voi dunque siete nobile — e, in pari tempo, mi
offrì di prendere il suo posto ove c’era meno sole.

Io risposi che non ero nobile perchè gli avi di cui avevo parlato erano
avi materni, e mio padre apparteneva invece alla borghesia. Il notajo
si raffreddò alquanto e non insistette nella sua offerta di farmi
cambiar posto. Tuttavia continuò a parlarmi con notevole deferenza e
mostrò una speciale premura per aver notizie di mia madre che aveva
sortito natali così distinti. Poi cominciò a discorrere di Venezia
e della Repubblica di San Marco, sfoggiando cognizioni veramente
ammirabili e peregrine. Egli credeva che in Venezia la massima parte
delle case non avessero altra uscita che per acqua, credeva che il
Bucintoro fosse, dopo il doge, la carica suprema dello Stato, e che
i sospetti politici si spacciassero per la via da sicarj prezzolati
dal Governo. Del resto, siccome era uomo d’idee conservative, non
disapprovava quella condotta energica, e diceva che, se in Francia
si fosse usata un’eguale severità, non si sarebbero viste le pazzie
del 1789 e gli orrori del 1792 e 1793. Avrei voluto rispondergli,
ma in quel momento la carrozza si arrestò ad un tratto. Mi balzò il
cuore, credendo che fossimo giunti, ma _maître André_, cacciando la
testa fuori del finestrino, mi disse che il castello dei de Serges era
distante ancora due miglia, ma che ci conveniva fermarci per alcuni
minuti per lasciar passare una processione. Io non vedevo ancora
nulla, ma sentivo uno scampanio lontano, e più presso come un ronzar
d’api nell’alveare. Finalmente da un viottolo laterale spuntarono due
o tre preti, il più giovane dei quali teneva un crocifisso, e dietro
di loro veniva una fila di contadini d’ambo i sessi e di tutte le
età, che cantavano a piena gola non so che salmi. _Maître André_ mi
spiegò ch’erano gli abitanti di un piccolo villaggio dei dintorni che
tornavano da una chiesa votiva, ove c’era una Madonna miracolosa, e
mi soggiunse che di queste processioni se ne facevano ogni giorno o
per una ragione o per l’altra. In quella le salmodie furono interrotte
da alcune grida di _Vive le Roi_, a cui fece eco clamorosamente la
folla. Il notajo aprì in fretta lo sportello della carrozza, e sceso
sulla strada cominciò a gridare anch’egli con tutta la forza de’
suoi polmoni: _Vive le Roi! Vive le Roi!_ agitando con una mano il
cappello, con l’altra il suo ombrellone _blù_, tantochè molti di quei
contadini lo riconobbero, e s’intese qualche voce sclamare: — _Tiens,
voilà maître André!_ — Egli rientrò allora in carrozza con l’aspetto
soddisfatto, e disse: — Era pur tempo che tornassero i nostri Principi!
— La processione stava per finire, e il cocchiere era sul punto di
rimettersi in movimento, quando, fra gli ultimi del corteo, vidi, o mi
parve, una nota persona, e non potei a meno di chiamare: — _Monsieur
Simon! Monsieur Simon!_ Il notajo, sorpreso, chiedeva, senza ch’io gli
badassi: — _Qu’est ce que c’est? Qu’est ce que c’est?_

Il chiamato alzò la testa e si guardò intorno. Era desso, era _monsieur
Simon_, ma mi pareva molto invecchiato da quando io l’avevo visto in
Venezia. Si avvicinò alla carrozza e mi riconobbe. — _Ah! mademoiselle,
c’est vous?_ — furono le sue prime parole.

— E Fanny? — io chiesi subito ansiosamente. 

— Ah! — mi rispos’egli. — Voi potete salvarla.... Sono stato anch’io a
visitar la Madonna miracolosa di X.... pregandola ch’ella affrettasse
la vostra venuta.... ed eccovi qui.... Solo un miracolo può avervi
fatta giunger sì presto....

— Non c’è punto miracolo — diss’io — e vi avevo pur scritto che dovevo
giungere.... Ma, per carità, toglietemi da questo strazio. Fanny è
veramente in pericolo?

_Monsieur Simon_ a un mio cenno era entrato in carrozza e ci eravamo
messi in cammino al gran trotto. _Maître André_ borbottava prima di
tutto per questa soverchia velocità che non gli sembrava scevra di
pericoli, e poi perchè non trovava _bienséant_ che un _doméstique_
stesse nell’interno della sedia da posta invece di salire sul cassetto
col cocchiere.

— È una settimana — continuò _monsieur Simon_ — che Fanny s’è rimessa
a letto. In principio parevano i suoi soliti incomoducci, ma poi
il medico cominciò a scrollare il capo, e chiese di parlare con la
viscontessa Renata....

— Ebbene?... 

— Le disse che non ci vedeva chiaro e che _mademoiselle Fanny_ era
immensamente debole....

— Si sarà chiamato un altro medico? — soggiunsi. 

— Sì — egli rispose — il miglior medico della città. 

— Ed egli? 

— Ripetè le stesse cose dette dal suo collega, e osservò che forse
avrebbe giovato alla bambina il tornar per alcuni mesi nella sua aria
nativa.

— Ah! — sclamai trionfante — dunque potrò condurmela meco! 

— _Hélas_ — proruppe _monsieur Simon_ — il medico disse altresì ch’era
troppo tardi....

— Troppo tardi! Dio mio! No, non può essere. Ma ora, che fa la bambina? 

— È assopita da un pezzo. La sua _bonne_ è sempre al suo capezzale. 

— Ma la sua nonna, ma i suoi zii, i suoi cugini? 

— _Madame la vicomtesse Renée_, lo sapete, è paralitica, e passa tutto
il giorno in una sedia a ruote entro la quale gira pel pianterreno. Del
resto, la _vicomtesse_ ha fatto quel che ha potuto. Ora è rassegnata,
dice _que la volonté de Dieu soit faite,_ e si conforta pensando che la
figlia di suo figlio almeno _mourra en bonne chrétienne_. Ella volle
che, questa notte, _le père Théophile_, confessore della famiglia,
rimanesse sempre nella camera della malata.

— Dio! Dio! Ma che cosa le han fatto in questa casa? Già il suo primo
supplizio fu quello di dover lasciarmi.... Poi venne l’incidente del
viaggio, quel triste incidente che non seppi mai con esattezza....

— Quello di _Café-au lait?_ — egli ripigliò — _Mon Dieu,_ fu una
cattiveria di _mademoiselle Ernestine_. Il cane le dava noia, ed ella
la notte, dopo la nostra partenza da Venezia, mentre Fanny dormiva,
lo gettò dal finestrino della carrozza in un fiume che andavamo
costeggiando. Io, che sonnecchiavo, intesi un tonfo nell’acqua, ma non
ci badai. All’alba, ci accorgemmo che _la pauvre bête_ non v’era più.
_Mademoiselle Ernestine_, messa alle strette da me, confermò tutto....

— Infame! E Fanny? 

— Potete immaginarvi se ne patisse. Da quel momento giurerei di non
averla più vista a ridere.

Nel mentre raccontava questi particolari, _monsieur Simon_ si passava
il rovescio della mano sugli occhi per asciugarvi qualche lagrima. Io
ero come trasognata. M’aspettavo di trovar Fanny gracile, pallida,
sofferente, ma questa idea di assistere alla sua agonia non aveva
mai funestato il mio spirito. Nè volevo ancora persuadermene. La mia
presenza, la mia voce, la promessa di ritornare a Venezia, di riveder
Maria, Giannina, _Café-au-lait_, le avrebbero infuso senza dubbio
novello vigore. I medici non sapevano nulla. Il solo _monsieur Simon_
aveva côlto nel segno dicendo ch’io potevo salvarla.

— _Pauvre enfant! pauvre enfant!_ — mormorava fra i denti _maître
André._ — Non credevo certo che fossimo a tal punto.

_Monsieur Simon_ mi segnò col dito una macchia d’ippocastani a poca
distanza. — Dietro quegli alberi — egli disse — è il castello de
Serges. Bisogna però allungare alquanto la strada a cagione d’una
svolta del fiume.

Infatti, per arrivar subito, sarebbe convenuto attraversare la Loira. 

— Ma! — osservò _maître André_ — venti anni fa questi luoghi videro
cose orribili. Ve ne ricordate, _monsieur Simon?_

— Se me ne ricordo! — rispos’egli facendosi il segno di croce. —
Non ero anche allora presso i de Serges? Non fui io che raccolsi
la marchesina Virginia dopo che le furono massacrati i genitori e i
fratelli? Gli scellerati!...

— Però — riprese_ maître André_ — è singolare come i giacobini
risparmiassero la _branche cadette_ dei de Serges. Tutte le loro ire si
concentrarono sulla _branche ainée_....

In quella, superata una rapida svolta della strada, si giunse dinanzi a
un’ampia zona di terreno prativo, in fondo alla quale vedevasi la casa
de Serges. Era un fabbricato bianco, vasto, massiccio, che, malgrado
lo si chiamasse castello, aveva tutt’altra apparenza che di castello
feudale; nè merli, nè torri, nè ponti levatoi. Il vero castello
de Serges, mi disse _monsieur Simon_, aveva appartenuto al ramo
primogenito della famiglia, sorgeva a dieci o dodici miglia di là, ed
era stato arso e raso dalle fondamenta durante la rivoluzione.

_Monsieur Simon_ continuò a discorrermi, ma io non gli badavo più. I
pochi passi che ci dividevano dalla cancellata del palazzo mi parevano
più lunghi dell’intero cammino percorso. Io giravo gli occhi con
inquieta curiosità dall’una all’altra finestra della facciata, cercando
indovinare la camera ove languiva Fanny.

_Monsieur Simon_ colse il mio pensiero a volo, e mi disse: — La camera
di _mademoiselle Fanny_ riesce dalla parte opposta del fabbricato.

Il sole, vôlto al tramonto, dardeggiava gli ultimi raggi, ma il
mite crepuscolo non aveva invitato nessuno dei de Serges ad uscire.
Non v’era anima viva nè sulla spianata, nè ad alcuna delle numerose
finestre dell’abitazione. Al giungere della carrozza un grosso cane di
guardia scosse rumorosamente la sua catena, uscì con mezzo il corpo dal
canile, guardandoci con occhi iniettati di sangue e abbaiando. Il suo
lungo ululato si ripercoteva sulle muraglie della casa.

— _Chut, Léon_ — disse monsieur Simon, scendendo rapidamente, e
mettendo la mano sulla testa del mastino, che si aquetò.

_Maître André_ brontolava sempre: — Vorrei sapere un po’ che cosa son
venuto a fare io. Che bisogno c’era di me? E se non si riparte entro
un’ora al più, non c’è nemmen caso di essere a Nantes questa notte.

Finalmente comparve un servo sulla scalinata del palazzo. 

— Chiedetegli di Fanny — dissi a _monsieur Simon_. 

Ma l’interrogato rispose: — _Je ne sais pas_. 




XXIV. 


La viscontessa Renata si trovava in un salotto del pianterreno,
ammobigliato all’antica, con molti fregi e dorature sulle suppellettili
e sulle pareti, e con un affresco mitologico sul soffitto. Malgrado
di ciò, quella stanza aveva un aspetto assai triste, così triste che
sentii stringermi il cuore nell’entrarvi. Due signore, giovani ancora,
ma non belle, sedevano su un divano al disopra del quale erano affisse
tre incisioni, cioè, i ritratti del re Luigi XVIII, di Luigi XVI e di
Maria Antonietta. La viscontessa era adagiata in una poltrona e aveva
dinanzi a sè un tavolino, ove un ecclesiastico, che seppi poi essere
il _Père Théophile_, sfogliava un libro. La fisonomia della dama non
aveva a prima vista nulla di ripulsivo e vi si scorgevano anzi i segni
di una bellezza non comune, quantunque da lungo sfiorita. Però gli
occhi di lei vi si figgevano in volto con uno sguardo così freddamente
indagatore, le linee del suo viso erano così rigide, gli stessi suoi
capelli bianchi avevano un luccicore così metallico, che non si poteva
affacciarsele senza capire la soggezione ch’ella ispirava a quanti
l’avvicinavano. Ella vestiva a lutto, ma il suo volto esprimeva
piuttosto la severità che il dolore. Quand’io entrai preceduta da
_monsieur Simon_, chè il notajo Moussu, benchè famigliare di casa, non
aveva voluto fare la parte di presentatore; ella sollevò il capo che
era appoggiato alla spalliera della poltrona, e tenendosi con ambo le
mani ai bracciuoli, protese alquanto verso di noi la parte superiore
della persona, senza che nè un sorriso incoraggiante le rischiarasse la
fisonomia, nè una parola le uscisse dal labbro.

_Monsieur Simon_ si avanzava rispettoso verso di lei, ma io lo
precedetti, e mi precipitai a’ suoi piedi. Le avrei baciate le mani, ma
mi avvidi ch’essa non poteva toglierle di dov’erano senza ricadere per
indietro.

Le due signore ch’erano sedute sul divano si alzarono in piedi,
l’ecclesiastico richiuse il libro e mi guardò con curiosità. Allorchè
pronunziai il mio nome, che non poteva essere ignoto in casa de
Serges, la viscontessa Renata aggrottò le ciglia, e gli altri che si
trovavano nel salotto fecero un leggero segno di sorpresa. Senonchè la
viscontessa girò attorno gli occhi e parve che ciò bastasse a creare
l’immobilità ed il silenzio.

— Il visconte Gastone mio figlio — ella disse invitandomi ad alzarmi
— ebbe più confidenza in voi che in sua madre o in alcuno della sua
famiglia. Fu a voi sola ch’egli partecipò i suoi trascorsi giovanili,
a voi ch’egli affidò le sue ultime volontà e il frutto de’ suoi
errori....

— Viscontessa — io interruppi, derivando il coraggio dal bisogno di
difender Gastone e Fanny — quella fanciulla era sua figlia legittima
innanzi alle leggi umane e divine.

— Lo so — rispos’ella senz’alterarsi per la mia interruzione, ma
guardandomi in modo che significava: non sono avvezza a permettere
che mi si tronchi il discorso — lo so, e se così con fosse, ella non
sarebbe stata accolta in casa de Serges. Però Dio è provvido. Nella sua
infinita sapienza egli ha capito che una de Serges, nata come nacque
la piccola Fanny, non poteva nè vivere sott’altro tetto che questo, nè
rimanere qui a lungo senza soffrire l’umiliazione delle sue origini....
Meglio per lei.

— Cielo! — sclamai — è dunque morta? 

— Non ancora. Ma il padre Teofilo, che uscì testè dalla sua camera,
afferma ch’ella è in estremo di vita.

Il Padre Teofilo chinò il capo in segno adesivo. 

— Ah! ch’io la veda, ch’io la veda — gridai — forse c’è ancora tempo. 

— È giusto — disse la viscontessa. — Padre Teofilo, chiamate
qualcheduno.

Il Padre Teofilo stava per iscuotere il campanello, quando _monsieur
Simon_, che era rimasto in un angolo della stanza, si avvicinò e disse:
— Se la signora viscontessa permette, l’accompagnerò io.

— _Mademoiselle_ — soggiunse la vecchia signora, accomiatandomi, — la
vostra visita mi è giunta improvvisa e non mi richiama certo a lieti
pensieri. Nondimeno in casa de Serges l’ospitalità fu sempre sacra. Il
mio maggiordomo verrà ad indicarvi le stanze che vi sono destinate.

Le parole erano cortesi, ma non per questo l’espressione del volto
della viscontessa si fece più dolce.

— Oh — proruppi, mal frenando le lagrime, — a me basta un posto presso
il letto della mia Fanny.

Mi avviai verso l’uscio. Le due signore tornarono a seder sul divano,
chiamando vicino a sè il notajo Moussu, che sino allora era rimasto
impalato senza dir parola; la viscontessa si sdrajò nuovamente sulla
poltrona e il Padre Teofilo riaperse il libro che aveva chiuso al mio
arrivo.

Preceduta da _monsieur Simon_, salii una breve scala, traversai due
anditi ed alcune stanze, e giunsi a un’anticamera, ove una donna,
seduta dinanzi a un tavolino e col capo nascoste fra i gomiti, dormiva
profondamente. In un angolo erano ammonticchiati alcuni balocchi.
L’uscio della camera attigua era socchiuso. Colà languiva la mia Fanny,
e nella mia dolorosa impazienza di deporre un bacio sulla sua fronte
precorsi _monsieur Simon_, ed entrai.

Una giovane (era la _bonne_ addietro nominata) al rumore dei passi
s’era avvicinata all’uscio, e vedendo una persona sconosciuta stava per
isbarrarmi il cammino e per chiedermi chi io mi fossi, ma io fui più
rapida di lei, e prima ch’essa potesse pronunziar parola, ero già al
letticciuolo della bambina, chiamando con voce rotta dai singhiozzi: —
Fanny! Fanny! — _Monsieur Simon_ era intanto venuto in mio soccorso e
tranquillava _mademoiselle Louise_ (così si chiamava la _bonne_), che
probabilmente mi aveva preso per una pazza.

Non era un sogno? Ero dunque presso alla mia Fanny, ero presso alla
fanciulla ch’io avevo ricevuta dalle braccia d’un padre e custodita
come una figliuola! Quegli occhi spenti eran suoi, sue quelle labbra
scolorite, quelle guancie infossate; quell’alito affannoso era proprio
l’alito suo ch’io avevo sentito soave e fragrante come soffio di
zeffiro che è passato traverso un’ajuola di fiori? — Fanny! Fanny!
— gridai, piegandomi sopra di lei. — Non mi conosci più? Sono la zia
Maddalena!

Anche la prima volta ch’io l’avevo vista, due anni e mezzo addietro,
nella sua casetta presso alle _Fondamente Nuove,_ anche allora ella
dormiva. Ma era un altro sonno. Come entro il bocciuolo ancor chiuso si
indovina la rosa, s’indovinavano sotto le palpebre abbassate i belli
occhi cilestri; scherzava il sorriso sulla sua bocca tumidetta, e la
vita florida e piena si rivelava nella giusta rotondità delle membra
e nel misurato respiro. Povera, povera Fanny! Una mano affilata e
bianca come la cera le penzolava dal letto, l’altra era nascosta sotto
la coltre. Aveva la testa leggermente piegata da una parte e i biondi
capelli diffusi le facevano intorno un’aureola. Come le eran cresciuti
questi capelli negli ultimi mesi! Con che curva leggiadra le venivano
giù fino agli omeri!

Ma ella non mi vedeva, non mi sentiva. _Monsieur Simon_, commosso,
si era anch’egli avvicinato al letto, e ripeteva, per confortarmi: —
_Courage, mademoiselle, c’est la volonté du Seigneur._

— La volontà del Signore! — io sclamai. — Ma egli adunque si compiace
del male! Non era meglio non farla nascere se a cinque anni, per
sottrarla a maggiori sventure, bisognava ucciderla? E io, povera donna,
che cosa vi ho fatto, o mio Dio, che dobbiate martoriarmi così? Avevo
amato un uomo ed è morto, sarei vissuta per questa bambina e mi fu
rapita. Tuttavia, anche lontana, mi sarebbe bastato saperla felice,
e invece debbo vederla spirare.... Siete pur crudele, o Signore....
Ma no, ma no, perdonatemi. Non so quel ch’io mi dica. Salvatela,
o Signore, e io verrò umile ai vostri altari.... La baldanza del
mio pensiero è fiaccata.... L’anima mia domanda di credere.... Non
respingete, o mio Dio, questo cuore che ritorna a voi.... Porgetemi una
mano soccorritrice, salvatemi la mia Fanny!

Gli ultimi chiarori del crepuscolo s’erano ormai dileguati, una
lampada da notte posata sopra un cassettone illuminava fievolmente la
camera. Fanny viveva ancora, ma sempre immersa in un sopore profondo
e mortifero. Il medico, uomo piuttosto attempato, assai grave, assai
duro e stecchito, venne sulle prime ore della sera, esaminò la piccola
malata, e alle interrogazioni ansiosamente rivoltegli, rispose: — La
scienza non ha più nulla da fare. — Indi partì.

Mi sembra di aver visto allora la fisonomia compunta e antipatica del
Padre Teofilo, che, ridottosi nella stanza vicina, recitava a bassa
voce le preghiere de’ moribondi, mi sembra d’aver respinto le offerte
fattemi a più riprese di riposo e di cibo, ma non saprei dirlo, perchè
le reminiscenze mi si affollano confuse allo spirito. Solo ricordo,
e mi par cosa viva e presente, ch’io ero lì accovacciata sopra un
panchettino alla sponda del letto, cogli occhi fissi nel volto della
bambina, con gli orecchi intenti a qual si sia più lieve romore che
movesse da lei. E ad ogni tratto mi alzavo e avvicinavo la lampada e
cercavo il ridestarsi della vita in quella faccia solcata dal dolore.
S’era intanto levata la luna, e i suoi raggi, entrando per una finestra
laterale di cui non erano state chiuse le imposte, riempivano la camera
di una luce fantastica. Fuori i rosignuoli cantavano fra gli alberi, e
ai loro allegri gorgheggi facevano singolare contrasto i lunghi latrati
del cane di guardia ripetuti dall’eco negli spazi solitari. Veniva di
lontano il suono dell’ore. Contai le nove, le dieci, le undici. Non
era ancora scoccata la mezzanotte, quando, accostata la lucerna agli
occhi della fanciulla, mi parve che per la prima volta ella facesse
atto di risentirsi. Passai in fretta il lume nell’altra mano, e posando
la destra sulla fronte della malata, mi piegai sovr’essa e chiamai: —
Fanny! Fanny!

Non era un’illusione, non era un sogno. Questa volta lo sue palpebre
si apersero lentamente, e le sue pupille, ahi! sceme dell’antico
splendore, si fermarono sopra di me.

— Non mi conosci, Fanny? Sono la zia Maddalena. — E nel pronunziare
queste parole, tentai di comporre il volto al sorriso.

Ella mi aveva ravvisata, ella mi aveva intesa. Una contentezza
ineffabile si dipinse sulla sua fisonomia, le sue labbra si mossero,
ella tentò di parlare, mi chinai ancora di più per udirla, la sua voce
finì in un bisbiglio, ma in quel bisbiglio io distinsi le parole: _Zia
Maddalena_.

— Sì — sclamai — sono la zia Maddalena, che viene a prenderti, a
ricondurti a Venezia....

Mi arrestai ad un punto. La fronte su cui io tenevo la mano era
divenuta fredda, l’ansare del petto era cessato. Riavvicinai la
lampada, e.... caddi riversa mettendo un grido. Era morta!

_Mademoiselle Louise_, che dormiva in una poltrona, si destò in
sussulto. _Monsieur Simon_, il quale, senza dirmi nulla, aveva vegliato
nella stanza attigua, comparve nella camera, e mi risollevò da terra,
mentre il Padre Teofilo benediceva il cadavere, e due donne di servizio
componevano nel suo letto la povera estinta con le braccia intrecciate
sul seno e un crocifisso d’ebano fra le mani. Mi si voleva condur
via dalla stanza, ma io mi vi opposi, e restai lì immobile col viso
nascosto fra le palme, guardata dalla gente di casa con una curiosità
che non era punto benevola. Il solo _monsieur Simon_, che non aveva
voluto allontanarsi, prendeva parte al mio dolore e piangeva silenzioso
in un canto. Però, verso un’ora del mattino, il Padre Teofilo, che
s’era ritirato nella sua camera, lo fece chiamare, ed egli, dopo aver
invano tentato di togliermi di là ed accompagnarmi nel quartiere che la
viscontessa aveva messo a mia disposizione, si assentò, dicendomi che
sarebbe tornato subito. Io rimasi sola con due fantesche, che di tratto
in tratto mi slanciavano una occhiata sospettosa e che favellavano
tra loro in un dialetto ch’io non potevo comprendere. Tutto quello
ch’io vedevo, tutto quello ch’io sentivo mi pareva un sogno. Ero
io nel castello dei de Serges, e la creatura inanimata che mi stava
dinanzi era l’allegra Fanny che de’ suoi canti e del suo riso aveva
riempiuto la mia dimora? Come acque di fiume, che, rotte le dighe, si
precipitano nella campagna, le rimembranze si affollavano impetuose
nella mia mente. E ricordavo il primo incontro con Gastone, le prime
confidenze da lui ricevute, e il giorno solenne dell’addio, quando
mi fece depositaria del suo prezioso tesoro, e a me che lo amavo in
silenzio, parlò dolci, insperate parole d’amore. Ricordavo i bei sogni,
le care illusioni così presto svanite, le ore passate presso Fanny,
le lettere ricevute dal campo, ricordavo la lunga, e ahimè! inutile
attesa. Mi passava davanti, gentile visione, la Fanny d’una volta;
ella correva per la stanza, saliva in altana, spiccava i pampini della
vite, o i fiori dei vasi, ridiscendeva facendo suonar de’ suoi passi
la scaletta di legno, e via via per tutto l’appartamento, incitando il
suo cagnolino a seguirla, si dileguava e ricompariva come un leggiadro
folletto. Non salterai più, non cingerai più di ghirlande i tuoi
biondi capelli, o mia buona Fanny. Ecco, tu giaci immobile, o bella
irrequieta; i raggi della luna che giungono fino al tuo letto fanno
ancora più pallido il tuo viso, che non invidiava il color della rosa.
Così tu languisti entro la casa paterna, così ti hanno fatta morire
quelli che avrebbero dovuto nutrirti del loro sangue. E tuo padre non
era a difenderti, tuo padre non vegliava su te, egli perito da quasi
due anni fra i ghiacci di Russia!

Oh! io soffoco. Un po’ d’aria, un po’ d’aria. 

M’avvicinai al balcone onde entrava la luna, e vidi con sorpresa che
non era una finestra, ma un uscio a vetri aprentesi sopra una scala che
metteva in giardino.

Nel bisogno invincibile di trovarmi all’aperto, discesi, e mi avviai
per un sentiero fiancheggiato da due filari di pioppi. La notte era
bellissima; un lieve venticello agitava le fronde; ai trilli melodiosi
dei rosignuoli rispondeva il monotono gracidar delle rane nei fossi.
Sulla ghiaia sottile scricchiolante sotto i miei piedi e rischiarata
dalla luna si projettavano come bizzarri ricami le ombre degli alberi;
da non viste aiuole di fiori uscivan fragranze. E io procedevo, col
cuore spezzato, in mezzo a quella gelida indifferenza della natura.
Procedevo macchinalmente, senza una meta, senza saper dove andassi,
attratta forse da un romor singolare che cresceva di mano in mano
ch’io continuavo nel mio cammino. A un punto m’accorsi che il terreno
non era più ghiaioso, che avevo lasciato da un pezzo dietro a me i
due filari di pioppi, e che senz’avvedermene io salivo per un lento
declivio. Lo strepito assiduo che m’aveva prima ferito l’orecchio si
faceva più vicino, più insistente; guadagnai l’erta sdrucciolevole,
non pel soverchio pendio, ma per uno strato d’erba molle di rugiada
che conveniva traversare per giungervi, e abbassando lo sguardo vidi
ch’ero sull’argine d’una riviera, non so se la Loira, o uno de’ suoi
confluenti. Il suono ch’io avevo udito era quello dell’acqua che
metteva in movimento le ruote di alcuni molini. Dal ciglio dell’argine
al livello del fiume saranno stati circa otto a dieci metri, giù per
una china scoscesa, ripidissima. Ancora un passo, e io potevo trovare
in quell’acqua romoreggiante l’oblio, la pace eterna. Ero sì stanca
di vivere! Stetti in quella terribile sospensione d’animo alcuni
secondi, poi, risentitami, mi voltai a guardar dalla parte ond’ero
venuta. Solitaria, imponente, la bianca mole del palazzo de Serges
sorgeva in mezzo alla campagna. Eran chiuse tutte le imposte del primo
e del secondo piano, ma la luna scintillava come su lucido acciaio
sulle vetrate del terzo. Nessuna voce, nessun movimento. Ma ecco una
delle finestre aprirsi ad un punto. Che fosse quella per avventura
la camera di Fanny? No, non è possibile. Essa non si trova nè da quel
lato della casa, nè in quell’appartamento. Qualcheduno si affaccia al
davanzale. Sembra una donna, ma non mi vien fatto capir nulla di più.
La figura sparisce, poi ricompare, poi si dilegua di nuovo. Per brevi
minuti il chiarore d’una lampada oscilla dentro la stanza; indi si
rifà buio completo. Ebbene. Che v’ha di strano in tutto ciò? Se uno
fra gli abitatori di casa de Serges ama alzarsi nel cuor della notte,
che deve importarmene? A ogni modo, ridiscendendo macchinalmente il
declivio dell’argine, come macchinalmente io lo avevo prima salito, non
so staccare lo sguardo da quella finestra che non s’è più richiusa.
E prima di entrare nell’angusto viale di pioppi che mi toglie il
prospetto del castello, alzo un’altra volta gli occhi e guardo a quel
punto che mi attrae con un fascino misterioso. Ripigliando il sentiero
poco dianzi percorso, sentendo mormorar di nuovo sul mio capo le fronde
degli alberi e gorgheggiar gli uccelletti, e la ghiaia minuta suonar
sotto i miei passi, provo uno strano sgomento, provo il senso pauroso
della solitudine, e m’affretto, m’affretto, come incalzata da una forza
irresistibile. La camera ove ha cessato appena di battere il cuore
della mia piccina, quella camera è la mia meta, il mio posto. E già
parmi d’esservi giunta, e già veggo l’ultime piante che fiancheggiano
il viale, allorchè una donna bianco vestita, sbucando improvvisamente
fuor d’una macchia, mi sbarra il cammino, e mi dice in francese con un
tuono di feroce sarcasmo: — Ah! È morta!

Mi arretrai sbigottita, volli mettere un grido, ma la mia voce finì in
un gemito soffocato.

La sconosciuta si avvicinò lentamente. Ella era di persona poco più
bassa di me, con lunghi capelli neri diffusi; con grandi occhi bruni
lampeggianti sotto le ciglia foltissime. Avea pallido il volto e
sparuto, ma sarebbe stata ancor tanto bella se una espressione sinistra
non ne avesse deturpato la fisonomia.

Io m’ero addossata al tronco di un albero, inetta sì ad avanzare che
a retrocedere. Se quella donna avesse voluto uccidermi, sento che non
sarei stata in grado di oppor la menoma resistenza.

Ella incrocicchiò le braccia sul petto, e misurandomi da capo a piedi
con un sogghigno beffardo, sclamò: — _Vous êtes l’italienne_.

— E voi — risposi, raccogliendo tutte le mie forze — voi siete certo la
marchesa Virginia.

— Ah! — ella proruppe — il cuore ve lo ha detto. Sono la marchesa
Virginia.

Scosse con alterezza il capo, rigettando dietro la nuca i capelli che
le ombreggiavano la fronte, e continuò: — Ma il cuore non vi ha detto
tutto, io fui la fidanzata del visconte Gastone.

— Voi!... 

— Io stessa! — E tornò ad affissarmi con gelido scherno, quasi volesse
chiedere: — Non vi sembro più bella di voi? — Indi proseguì: — Ah!
nello scegliervi per sua confidente egli vi ha taciuto questa parte
della sua storia. Egli non vi disse che molto tempo addietro, quando
egli aveva diciotto anni ed io ne avevo quindici, vi fu una fanciulla
abbastanza ingenua da credere alle sue parole, da abbandonarsi nelle
sue braccia. Fumavano le rovine del mio castello vandese, erano
calde le ceneri de’ miei parenti, ed io potevo (sciagurata!) porger
l’orecchio a lusinghe d’amore, e inebbriarmi di mendaci promesse...
Era una notte limpida come questa, era in questi boschetti; come
adesso, uscivan profumi dai fiori e canti dagli alberi, ed egli giurava
all’ospite derelitta, alla congiunta orfana che l’avrebbe vendicata dei
suoi genitori uccisi, delle sue case arse, de’ suoi beni confiscati....
Infame! Egli ha tradito il suo re, la sua fede, ma che importa il
resto? ha tradito me.... Quando tutti imprecavano a lui perchè era
corso ad arruolarsi negli eserciti della rivoluzione, io sola lo
difendevo.... — per lunghi anni penosi senza vederlo, senza ricevere
una lettera sua, io l’attesi, l’amai.... Credetti al suo pudore di
gentiluomo.... Quando lo seppi morto, quando la sua mano irrigidita non
poteva più reintegrare il mio onor di fanciulla, non lo maledissi, ma
piansi.... Inginocchiata nel nostro tempietto domestico, pregai pace a
colui ch’io non avevo cessato di chiamare il mio sposo.... Giunsero le
vostre lettere.... il velo è caduto.... Immemore de’ suoi doveri verso
la marchesa Virginia, egli aveva (oh! il sant’uomo) rammentato quelli
verso una vil popolana, e da lei, inanellata al letto di morte, aveva
raccolto questa immonda creatura, nata Dio sa di che amplessi....

— Oh marchesa — io interruppi, fulminata da questo racconto, ma più
di tutto offesa dallo strale lanciato contro la povera bimba e contro
l’estinta ch’io non avevo mai conosciuto — Fanny era figlia del
Visconte....

— Sia pure — ella ripigliò con uno sguardo terribile — tanto peggio
per lei! Ella era qui a simboleggiarmi il suo cinico abbandono, i suoi
turpi abbracciamenti con una estranea; tanto peggio per lei!...

Dio mio, che sospetto infernale mi balena nell’anima? — Ma dunque —
chiesi con voce tremante — voi l’avete uccisa, avvelenata forse?

— Sì — rispos’ella aggrottando le ciglia — l’ho avvelenata se si può
avvelenar con lo sguardo, se si può avvelenare con l’odio. Lascio a
voi italiani mescer filtri mortiferi, io sento in me stessa la fatale
potenza di scavar la tomba a quelli che abborro.... Era bella, era
gentile, era gracile, aveva bisogno d’amore, e non trovò che la gelata
indifferenza degli altri e l’odio mio. Ogni volta ch’io fissavo su lei
i miei occhi fulminei la vedevo impallidire e piegarsi tremula come un
giunco agitato dal vento. Il sorriso era scomparso dalle sue labbra, il
sangue non colorava più le sue guancie....

— Basta, basta.... troncate questo supplizio. 

— E voi — ella continuò con voce più forte, e alzando il braccio in
atto minaccioso.... Ma non fu che un istante. Ella lasciò ricadere
il braccio sul fianco, lo sdegno feroce cedette nuovamente il posto
al sarcasmo, scrollò il capo in segno di sprezzo, e disse — No, voi
non siete la madre di Fanny, no, egli non può avervi amata. _L’altra_
almeno sarà stata bella, giovane, ardente, ma voi.... Andatevene, _âme
de gouvernante!_

E stava per allontanarsi, ma in me era colma la misura e io avevo omai
vinto ogni sgomento. Approssimatamele e postale una mano sulla spalla:
— Voi siete una infame — le gridai nell’orecchio. — Seppure — soggiunsi
— per vostra scusa, non siete una pazza.

A questa parola, si sarebbe detto che un demone si fosse impossessato
di lei. I suoi occhi mandarono fiamme, ella si cacciò le mani nei
capelli, e l’ampio volume delle treccie sciolte sollevato sulla sua
testa, parve acquistar proporzioni colossali e ingigantire la sua
persona. Credetti ch’ella fosse per gettarsi sopra di me, nè sperai di
poter difendermi.... Ma in quel punto un uomo si slanciò fra noi. Era
_Monsieur Simon_ sceso a cercarmi in giardino, poichè non mi aveva più
trovata nella camera di Fanny. Alla vista del vecchio servo la marchesa
Virginia si fece mansueta come un agnellino, il suo volto perdette ogni
espressione di ferocia; ella appoggiò il capo sulla spalla di lui, e
si lasciò condur via senza dir motto. Egli la guardava con una pietà
riverente, in atto di vassallo che guarda la sua regina caduta, con
quella umiltà che non contiene bassezza perchè significa rispetto alla
sventura, non ossequio alla potenza.

— Aspettatemi qui un momento — mi diss’egli a bassa voce nel partire. 

Infatti non passarono due minuti ch’egli era già tornato. Ma non
pronunziò parola sull’accaduto, e accorgendosi ch’io ero in procinto
di favellargliene, troncò il discorso con una frase — _C’est une
malheureuse._

_Monsieur Simon_ avrebbe desiderato condurmi da un’altra parte
del castello, ov’era il quartiere dei forestieri; ma io non vi
accondiscesi, e volli passare il rimanente della notte nella camera
della mia Fanny.

Ella sola restava intatta nel santuario delle mie memorie; vittima
rassegnata e innocente, ella era morta senza compiere, nè meditare
vendette. Se suo padre aveva commesso errori, ella li aveva espiati;
se le cose testè udite distruggevano il bell’ideale ch’io m’ero fatto
di Gastone, pur ch’io contemplassi il suo volto a cui la morte ridonava
l’antica serenità, sentivo un bisogno immenso di perdonare.

L’alba era penetrata già nella camera quando la stanchezza mi vinse,
e piegando la testa sulla spalliera del seggiolone, caddi in un breve
sopore. Al destarmi mi trovai a fianco Giannina partita nel cuor della
notte da Nantes nel presentimento che mi fosse accaduta sventura.

— Partiamo di qui, padroncina — furono le sue prime parole. 

— Subito — rispos’io afferrandola per un braccio; ma i miei occhi
caddero sul letto ove giaceva Fanny, e soggiunsi — subito no, restiamo
finchè non l’abbiano tolta di là.

E scoppiai in un pianto dirotto, irrefrenabile. Vidi Giannina
avvicinarsi al guanciale della povera morta, levar di tasca un paio
di forbici, recidere una ciocca della bionda capigliatura di Fanny, e
legarla poi rapidissima, con un sottil filo di seta nera. Indi me la
porse con una mano, nascondendosi il viso con l’altra e dicendomi: —
Prenda, padroncina, è tutto quello che possiamo portar via da questa
casa.

Entrarono di lì a poco due servi in lutto profondo e annunziarono
che la viscontessa aveva ordinato che i funerali di _Mademoiselle_
si facessero con la pompa dovuta al grado d’una de Serges. Il corpo
sarebbe rimasto esposto due giorni, vestito di bianco, sparso di fiori,
affinchè tutti gli aderenti e i coloni, anche quelli che abitavano a
parecchie leghe di distanza, potessero vederlo. Nella camera, mutata in
cappella ardente, si sarebbero scambiati due ecclesiastici a recitar
preghiere senza interruzione. Alla fine del secondo giorno avrebbero
avuto luogo i funerali solenni nella chiesetta gentilizia dei de
Serges e la sepoltura nelle tombe di famiglia. _Monsieur Simon_, nel
confermarmi tutte queste disposizioni, soggiunse che _le révérend père
Théophile_ era incaricato dalla viscontessa d’invitarmi ad assistere a
tutte queste cerimonie, e osservò che, _dans les circonstances, Madame
la vicomtesse a toujours des procédés de grande dame_.

Ma queste rappresentazioni d’un lutto ufficiale erano superiori alle
mie forze, e io chiesi di partire quel giorno medesimo, dopo aver
deposto un ultimo bacio sulla fronte di Fanny.

— _Dieu nous a frappés tous_ — mi disse la viscontessa allorchè io mi
accomiatai da lei. Indossava un abito nero, come il dì precedente, ma
di lana anzichè di seta, e neri erano altresì il colletto, i polsini, i
pendenti agli orecchi, e la catena e i gingilli dell’orologio. Oh s’io
avessi potuto ricacciarle in gola quel singhiozzo di cocodrillo, se
avessi potuto dirle come quel dolore infinto non faceva che render più
odioso il suo delitto!

Nel salire in carrozza _monsieur Simon_ venne a capo scoperto ad
aprirmi lo sportello, e mi baciò la mano.

— Grazie — gli dissi — grazie per quello che avete fatto per Fanny. 

Il legno si mise in moto e io abbandonai per sempre quei luoghi
funesti......

                             . . . . . . .

Che mi rimane più da narrare? Nella rapida successione di fatti
accaduti durante gli ultimi mesi, i dolori, i disinganni m’erano come
passati, turbinando, d’intorno, io ne avevo sentito il cozzo violento
e l’acre puntura. Ma ora soltanto, nella calma desolata, ne sentivo
tutto l’immane pondo. Ora soltanto essi mi schiacciavano come cappa
di piombo, contendendomi l’aria e la luce. I miei palpiti erano quasi
cessati, la fonte delle mie lagrime era inaridita. La ciocca di capelli
recisa dalla testa di Fanny e la camelia regalatami da Gastone erano
gli unici oggetti che avessero ancora virtù di commuovermi; erano le
sacre reliquie di un passato ormai irrevocabile. Però anche l’immagine
del visconte s’era offuscata ai miei occhi, anche la dolcezza di
serbare illibata la memoria di lui m’era contesa.

Poco dopo il mio ritorno a Venezia, morì _Café-au-lait_. Si sarebbe
detto che l’amorosa bestiuola si fosse aspettata ch’io le riconducessi
la sua padroncina; vedendomi tornar sola, perdette l’ultima speranza e
nulla la sostenne più in vita.

Nella casa di mia madre io non trovavo ormai nemmeno il sorriso, che,
in onta ai frequenti dissensi, mi aveva accolto per tanti anni. La mia
povera genitrice, invecchiata di parecchi lustri in pochi mesi, non
vedeva in me che una nemica del suo Venanzio e profondeva la pensione
ch’io le passavo in doni alla chiesa ed in messe per intercedere dal
Signore la prossima liberazione del prigioniero. Clara era amata e
felice e non si curava di me.

Divenni egoista; avevo raccolto sì poco dalla simpatia, che m’avvezzai
all’indifferenza. Gli avvenimenti che andavano via via succedendosi
non mi rallegrarono, se lieti, non mi afflissero, se tristi. Solo,
quattr’anni fa, vedendo sventolare il tricolore, e Venezia segnare una
pagina gloriosa nella storia, esultai d’una gioia fuggevole. Oggi,
senz’altri che Giannina nel mondo, veggo talora passarmi dinanzi la
fantasmagoria dei giorni che furano, e domando a me stessa s’io sono
davvero quella medesima che traversò un tempo sì fiere procelle. Non
vivo più, vegeto; ho la coscienza della mia caduta e non ho la possa
di rialzarmi. O pagine ch’io vergai, chiamando a raccolta con uno
sforzo supremo i miei pensieri, ditemi voi ch’io non fui sempre così,
persuadetemi voi che la sacra fiamma dell’affetto non fu sempre spenta
nell’anima mia.

A sessantacinque anni non m’è più dato sperar di riaccenderla. Perciò
depongo la penna, ed aspetto che sia tronca questa vita che non so
rendere nè gradevole a me, nè utile agli altri.

                                 * * *

Si era fatto giorno da un pezzo quando Lidia e Sofia ebbero finito la
lettura del quaderno della zia Maddalena. La cameriera, venuta per
isvegliarle, non aveva potuto frenare un grido di sorpresa vedendo
le sue padroncino già alzate, e sedute al tavolino. Esse, che stavano
appunto scorrendo le ultime righe, colte così all’impensata, chiusero
in fretta il volume, ma ciò non impedì che il quaderno della zia fosse
scoperto e girasse per le mani dell’intera famiglia.

Però Nannetta non si persuase che il libro fosse uscito dal suo
ripostiglio nella maniera più naturale del mondo; senza dubbio quella
subita apparizione era dovuta a un mal giuoco della defunta, e quando
in una famiglia nascono simili cose, disse la prudente femmina, il
meglio che possa fare una guattera a modo è di cercarsi un altro
servizio. Ecco la ragione per cui Nannetta, dopo due lustri e più,
lasciò casa Alzini.


  FINE.




                             =Prezzo L. 3.=





Nota del Trascrittore 

Ortografia e punteggiatura originali sono state mantenute, correggendo
senza annotazione minimi errori tipografici.





*** END OF THE PROJECT GUTENBERG EBOOK IL QUADERNO DELLA ZIA ***


    

Updated editions will replace the previous one—the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg™ electronic works to protect the PROJECT GUTENBERG™
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away—you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.


START: FULL LICENSE

THE FULL PROJECT GUTENBERG LICENSE

PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg™ mission of promoting the free
distribution of electronic works, by using or distributing this work
(or any other work associated in any way with the phrase “Project
Gutenberg”), you agree to comply with all the terms of the Full
Project Gutenberg™ License available with this file or online at
www.gutenberg.org/license.

Section 1. General Terms of Use and Redistributing Project Gutenberg™
electronic works

1.A. By reading or using any part of this Project Gutenberg™
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg™ electronic works in your
possession. If you paid a fee for obtaining a copy of or access to a
Project Gutenberg™ electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.

1.B. “Project Gutenberg” is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg™ electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg™ electronic works if you follow the terms of this
agreement and help preserve free future access to Project Gutenberg™
electronic works. See paragraph 1.E below.

1.C. The Project Gutenberg Literary Archive Foundation (“the
Foundation” or PGLAF), owns a compilation copyright in the collection
of Project Gutenberg™ electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg™ mission of promoting
free access to electronic works by freely sharing Project Gutenberg™
works in compliance with the terms of this agreement for keeping the
Project Gutenberg™ name associated with the work. You can easily
comply with the terms of this agreement by keeping this work in the
same format with its attached full Project Gutenberg™ License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg™ work. The Foundation makes no
representations concerning the copyright status of any work in any
country other than the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg™ License must appear
prominently whenever any copy of a Project Gutenberg™ work (any work
on which the phrase “Project Gutenberg” appears, or with which the
phrase “Project Gutenberg” is associated) is accessed, displayed,
performed, viewed, copied or distributed:

    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at www.gutenberg.org. If you
    are not located in the United States, you will have to check the laws
    of the country where you are located before using this eBook.
  
1.E.2. If an individual Project Gutenberg™ electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase “Project
Gutenberg” associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg™
trademark as set forth in paragraphs 1.E.8 or 1.E.9.

1.E.3. If an individual Project Gutenberg™ electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg™ License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg™
License terms from this work, or any files containing a part of this
work or any other work associated with Project Gutenberg™.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg™ License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg™ work in a format
other than “Plain Vanilla ASCII” or other format used in the official
version posted on the official Project Gutenberg™ website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original “Plain
Vanilla ASCII” or other form. Any alternate format must include the
full Project Gutenberg™ License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg™ works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg™ electronic works
provided that:

    • You pay a royalty fee of 20% of the gross profits you derive from
        the use of Project Gutenberg™ works calculated using the method
        you already use to calculate your applicable taxes. The fee is owed
        to the owner of the Project Gutenberg™ trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, “Information about donations to the Project Gutenberg
        Literary Archive Foundation.”
    
    • You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg™
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg™
        works.
    
    • You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    
    • You comply with all other terms of this agreement for free
        distribution of Project Gutenberg™ works.
    

1.E.9. If you wish to charge a fee or distribute a Project
Gutenberg™ electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg™ trademark. Contact the Foundation as set
forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg™ collection. Despite these efforts, Project Gutenberg™
electronic works, and the medium on which they may be stored, may
contain “Defects,” such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the “Right
of Replacement or Refund” described in paragraph 1.F.3, the Project
Gutenberg Literary Archive Foundation, the owner of the Project
Gutenberg™ trademark, and any other party distributing a Project
Gutenberg™ electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you ‘AS-IS’, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg™ electronic works in
accordance with this agreement, and any volunteers associated with the
production, promotion and distribution of Project Gutenberg™
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg™ work, (b) alteration, modification, or
additions or deletions to any Project Gutenberg™ work, and (c) any
Defect you cause.

Section 2. Information about the Mission of Project Gutenberg™

Project Gutenberg™ is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg™’s
goals and ensuring that the Project Gutenberg™ collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg™ and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.

Section 3. Information about the Project Gutenberg Literary Archive Foundation

The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation’s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state’s laws.

The Foundation’s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation’s website
and official page at www.gutenberg.org/contact

Section 4. Information about Donations to the Project Gutenberg
Literary Archive Foundation

Project Gutenberg™ depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit www.gutenberg.org/donate.

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.

Section 5. General Information About Project Gutenberg™ electronic works

Professor Michael S. Hart was the originator of the Project
Gutenberg™ concept of a library of electronic works that could be
freely shared with anyone. For forty years, he produced and
distributed Project Gutenberg™ eBooks with only a loose network of
volunteer support.

Project Gutenberg™ eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our website which has the main PG search
facility: www.gutenberg.org.

This website includes information about Project Gutenberg™,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.


